Karolis II Stanislovas Radvila, palikęs seimeliuose besivaidijančią šlėktą, jau savaitė gyveno Biržų pilyje. Kas rytą, lydimas vižlo Neptos, kopdavo ant bastionų pylimų ir silpstančiomis akimis žiūrėdavo per ežerą į lėkštą kalvą, už kurios vingiavo kelias į Rygą. Šuo, atsitūpęs greta, uodė dvelkiantį nuo vandens perinčių ančių kvapą, protarpiais pažvelgdamas protingomis, klausiančiomis akimis į šeimininką. Jau buvo nučiulbėjusi volungė, netikėta birželį, kaitra svilino žemę ir šviesi, pavasariška medžių žaluma kasdien vis tamsėjo; tik užliejamos lankos anapus Apaščios vis dar sodriai žaliavo ir mirgėjo žiedais. Prieklėčiuose netinti rūdijo dalgiai — visi aplinkinių kaimų valstiečiai buvo suvaryti į pilį, kuri kaip milžiniškas vėžlys, ištiesusi keturias bastionų letenas, snaudė vidurdienio saulėje. Paežerėje išaugo miestelis: gatvės, gynybinė siena, mažytė žaislinė rotušė. Baigė tiesti laikiną tiltą vietoj pakeliamojo. Pačiame pilies kieme statė didžiulę banketų salę, namelius kunigaikštienei ir svitai. Artileristai, nusimetę prašmatnias uniformas, tempė ant pylimų patrankas. Dvaro maršalka, plevėsuodamas žipono skvernais, užkimęs nuo rėkavimo, gainiojo suplukusius tarnus. Tik Mikutis, kunigaikščio sekretorius, tarsi nematydamas viso to šurmulio, skrebeno susirietęs plunksna. Vakarop dar kvepiančiomis naujojo tilto lentomis nudundėjo žygūnas ir, nušokęs nuo putoto žirgo, tekinas nulėkė į kunigaikščio kambarius. Šiurkščiai nustūmęs kažką germaniškai veblenantį kamerdinerį, įsiveržė vidun. Radvila snaudė išsidrėbęs krėsle. Išgirdęs žingsnius, pravėrė papurtusius vokus, piktai suraukė vešlius juodus antakius ir, sugriebęs nuo stalo sunkią sidabro taurę, paleido į žygūną:
—	Šunsnuki tu! Kaip...
Pasiuntinys, nedrįsęs išsilenkti smūgio, trynė užgautą petį.
—	Važiuoja, šviesiausias kunigaikšti. Ryt vaka...	 
—	Pone mielas, ko iškart nesakei? Liudvikai! — šūktelėjo brazdančiam už durų kamerdineriui, — Reinvynio! — Ir, suėmęs žygūną už pečių, pakštelėjo į neskustą, dulkiną skruostą.
Susiraukęs kamerdineris įnešė vyną. Jaunas žygūnas, dar nepripratęs prie staigių kunigaikščio nuotaikos kaitaliojimųsi, sumišęs sukinėjo rankose taurę.
—	Pilk bajorui! — sustabdė kamerdinerį, kuris apsimetė nepastebįs vis dar tebestovinčio prie durų jaunuolio. Tas vienu mauku išgėrė vyną, krenkštelėjo ir norėjo padėti taurę ant stalo.
—	Imk! Tavo! Už tokią žinią dvaro negaila. Imk, imk ir atsimink, kad Radvilai tarnauji.
Likęs vienas, Radvila neramiai vaikščiojo po kambarį. Nemokėjo laukti. Neišmoko net per ilgus tremties ir nežinios metus. Norėjo, kad ji tuoj būtų čia, tuoj pat. Liepė pašaukti Mikutį. Šio žmogaus kietas, žemaitiškas atkaklumas, rodos, galėjo sugraužti akmenį. Ir dabar jis stovėjo tylus, šaltas, neįžvelgiamas. Visuomet žinodavo viską ir visuomet tylėdavo. Ir tas tylėjimas blaivė kaip šaltinio vanduo. Kiekvieną kartą Radvilai kildavo noras nepasiduoti šitoms akims, aprėkti, sugluminti:
—	Imperatorienei parašei?
—	Taip, šviesiausias kunigaikšti.
—	Štakelbergui?
—	Taip, šviesiausias kunigaikšti.
—	Tyli? — Mikutis linktelėjo galva. — Ir tas vokietpalaikis Štakelbergas?
—	Taip, šviesiausias kunigaikšti.
—	Sakyk tiesiai, tiesiai sakyk, neišsisukinėk.
—	Nebereikalingas, šviesiausias kunigaikšti.
Ir abu nutilo. Už langų su savo pievomis ir gėlėmis karaliavo lėta švelni Lietuvos vasara. Radvila, kaip visada pasikalbėjęs su Mikučiu, nurimo. Tuoj bus metai, kaip jis grįžo į Lietuvą. Antrą kartą grįžo iš tremties, tik nebepasitiko jo margi šlėktos būriai, nebestovėjo vienuolynai su išskleistomis vėliavomis, neberėžė įvairiausiomis kalbomis panegirikų Akademijos mokytiniai. Tada jis manė sugrįžtąs kaip nugalėtojas, kaip Romos imperatorius, sutriuškinęs barbarus. Skambėjo varpai ir saldūs žodžiai, plevėsavo ant ilgų kazokų iečių vėliavėlės. Jį lydėjusio eskadrono vadas, pulkininkas Karas, lankstėsi iki žemės, lankstėsi Flemingas, Numersas. Visi buvo be galo meilūs, žadėjo aukso kalnus. Ir jam galva apsisuko: štai kas yra Radvila — Radvila Lietuvos viešpats ir valdovas, o ne tas išsipustęs ir prancūziškais miltais išsibarstęs stalininko sūnelis. Jo galva dešimt kartų vertesnė karūnos! Tik Mikutis nei džiaugėsi, nei šypsojosi. Buvo toks pat rūškanas ir tylus. Kaip niūrus šešėlis slankiojo apdarais ir linksmybe žėrinčioje kunigaikščio svitoje. Bet Radvila, paskendęs džiaugsme ir puikybėje, nieko nepastebėjo, taip ir būtų nepastebėjęs, jei ne smalsi, viską matanti pulkininko Karo akis:
—	Kas tas surūgėlis? — paklausė jis.
—	Šitas? — nustebo Radvila, kad domimasi dar kažkuo, ne vien tik juo. — Mano sekretorius.
—	Lyg ir nesidžiaugia jūsų sėkme, šviesiausias kunigaikšti.
—	Visada toks. Gimė toks surūgęs ir dar vis rūgsta, — numojo ranka.
Tik važiuojant į Radomą, prisiminęs pokalbį baliuje, paklausė priešais kiurksantį Mikutį piktu, suirzusiu balsu — vargino kelias:
—	Tai tu nesidžiaugi, plunksnagraužy?
—	Ne, — ramiai atsakė Mikutis. Ramiai ir pagarbiai, kaip tik jis ir mokėjo.
—	Kas tau nepatinka, tu kalės vaike, kas tau dar negerai? — įsiuto Radvila.
—	Tai netikras pinigas, kunigaikšti. Prieš medžioklę mešką irgi šeria medumi, bet tas medus su degtine, — vis tokiu pat lygiu balsu išdėstė Mikutis.
Raudonas kunigaikščio veidas pasidarė purpurinis.
—	Stabdyk! — suriko vežėjui, nerūpestingai švilpavusiam ant pasostės. — Kraustykis lauk, tu... tu... romytas šunpalaiki.
Mikutis išbalo ir suspaudęs lūpas, tylėdamas išlipo iš karietos. Su įtūžusiu Radvila ginčytis buvo beprasmiška, geriau palaukti. Radvila atsileisdavo greitai, tik pagirk laiku, ir ištirps kaip vaikas, kurio valdos beveik visa Lietuva. Vežėjas šmaukštelėjo botagu, ir karieta nulėkė.
Mikučio buvo teisybė. Linksma buvo Radome. Negerai linksma. Siautėjo, dūko ir gėrė broliai šlėktos, o daugiausia dūko ir gėrė pats kunigaikštis. Kaip lygus su visais, su labiausiai nuskurusiu bajorėliu nesigėdijo pasibučiuoti. Cinksėdami riedėjo į visas puses auksiniai kunigaikščio dukatai, vynas upe tekėjo į bedugnius brolių pilvus. Ir vieną rytą, prasikrapštę pagiriotas akis, pamatė aplink miestą išrikiuotus Igelstriomo pulkus: juodavo nutaikyti patrankų vamzdžiai, tvarkingai piramidėmis sukrauti sviediniai, švelniu melsvu dūmeliu šiltame birželio ore rūko uždegti artileristų dagčiai. Išsiblaivė visi, bet jau buvo vėlu. Teisus buvo Mikutis...
Abu dabar tylėjo, gal prisiminė abu tą patį? Toks pat birželis prieš dešimtį metų, ir viskas, apie ką jis galvojo, ko siekė ir vylėsi, subiro per tuos metus į dulkes, ir skaudžiai krepštelėjo širdin — jau nebebus nieko, nebesugrąžinsi nieko, kaip jaunystės nebesugrąžinsi... „Negi senstu?“ — pagalvojo. Visada veržėsi pirmyn, niekada neatsigręždamas, niekada per daug nesusimąstydamas, kas bus. Viskas bus gerai, nors ir ką jis darytų, turi būti gerai, juk jis Radvila!.. Ir viskas išėjo ne taip. Kiekvieną jo žingsnį persekiojo nesėkmė: paliko žmona, išdavė sąjungininkai; jo užsispyrusi ištikimybė, ilgi tremties metai, iššvaistytas didžiulis turtas — viskas pasirodė besą nereikalinga, kvaila. Viskas kažkokiu nesuprantamu būdu apvirsdavo aukštyn kojomis. Apgaudinėjo ir draugai, ir priešai. Kartais jam rodydavosi, kad artinasi viską šluojanti lava ir jis negali nei jos sustabdyti, nei pabėgti kaip tas medis Vezuvijaus šlaite, įsikabinęs šaknimis į akmenuotą dirvą. Apsimesti, susitaikyti, užmiršti... Ne! Niekada! Aš Radvila, Radvilos nesilenkia... susitaikyti... kam visa tai? Kam viską paliksi? Gyventi kiek dievo skirta... Susimąstęs perbraukė kairės rankos nykščiu ir smiliumi per ūsus, Mikutis kostelėjo.
—	Tvanku, užsnūdau, — sumurmėjo ir tiriamai pažvelgė į sekretorių, gal pastebėjo? — Ar nebus perkūnijos?
Bet Mikutis neišsidavė:
—	Reikėtų, atsigautų žemė, perdžiūvo jau visai, ir volungė šaukė...
Ne veltui šaukė volungė — naktį užkilo perkūnija, smarki, triukšminga, jauna. Sausai tarškėdami biro į perdžiūvusią žemę žaibai, gūsiais siausdamas vėjas plakė paežerės karklus, laužė šile pušų viršūnes, tik Ąžuolyne, purtoma audros ir skaldoma žaibų, piktai ir grėsmingai ošė nelenkdama galvos. Sausa dulkė nuo perdžiūvusios žemės, nuo vieškelio, švilpdama sūkuriais, nešdama nuplėštus lapus ir žiedus, lėkė laukais, kapodama akis pavėlavusiam keleiviui. Nudundėjo perkūnija, nuošė vėjas per miškus ir nepasipylė lietus, taip ilgai lauktas. Tik nupurškė lengva rasa — bitei atsigerti, ne širdžiai atgauti. O rytas išaušo giedras. Giedras, švelnus, be menkiausio vėjelio, saulė skaisti kaip niekada ir ežeras lygut lygutėlis — lyg nebuvę audros ir vėjo. Greitai nugrėbstė takus, žolynus, surinko nulaužtas šakas, ir kai Radvila atsikėlė, jau baigė pinti vainikus, kuriais dabino įvažiavimo vartus ir apgriuvusius pilies mūrus. Oras tyras, kvapnus nebespaudė krūtinės, nebetvinkčiojo smilkiniuose.
Kieme kunigaikščio husarai balnojo ir mankštino žirgus. Skambėjo nešvankūs juokeliai, kvatojimas, keiksmai. Nervingas laukimo virpulys užkrėtė visus. Labiausiai šmaikštavo ir keikėsi, kaip ir derėjo, kunigaikščio asmens sargyba — geltoni kontušai, trumpas žydras žiponas, sidabru atausta Slucko juosta su juodais Radvilų ereliais, briliantinė segė po kaklu su kunigaikščio inicialais, riesti kardai driežo odos imitacijos makštyse. Atvedė žirgą kunigaikščiui. Radvila visai kaip jaunystėje, be tarno pagalbos, skriste įskrido į balną, ir visa triukšminga govėda nurūko per miestelį, baidydama užsimiegojusias vištas, lydima susižavėjusių vaikigalių. Jau beveik už miesto per kelią norėjo pereiti senė su tuščiu kibiru. Radvila greitai pavarė žirgą:
—	Moč, kur tapnoji?
Senė, nė kiek nesumišusi, pastatė kibirą ant žemės ir prisimerkusi pažiūrėjo į spindintį nuo galvos iki kojų Radvilą.
—	Kas girdėt?
—	Tai sako, kad šviesiausio kunigaikščio nuotaka atvažiuoja.
—	Mikuti! Mesk dukatą!
Moneta barkštelėjo į tuščią kibirą, ir nulėkė visi švytruodami kardais, švilpdami, rėkaudami kaip totoriai. Pėsčias ir važiuotas skubiai traukėsi iš kelio — visi pažino geltonus kunigaikščio kontušus ir patį kunigaikštį. Geriau pasitraukti, palaukti, nežinia kokios nuotaikos šviesiausias — ar auksinį gausi, ar rimbu per galvą... Tolumoje pasirodė svyranti dulkių juosta, ir plūstelėjo į Radvilą kaip šiltas vėjas džiaugsmo banga. Spustelėjo pentinais.
Kunigaikštienė Elizabeta Kingston, praskleidusi karietos užuolaidėles, žiūrėjo į neįprasto karščio deginamus šiaurės laukus. Sunkūs, gelsvi, pereinantys į vario spalvą plaukai buvo sušukuoti paprasta kelionės šukuosena — nuo kaktos į šonus ir laisvai krito ant pečių. Akys didelės, šiek tiek įkypos, tamsaus gintaro spalvos, taisyklingi, tvirtai nubrėžti antakių lankai, ir tik geriau įsižiūrėjus, ypač jai pykstant, buvo galima pastebėti, kad dešinysis staiga įnoringai suvingiuoja. Neramios, ilgais pirštais rankos, pro kurių baltą odą kaip melsva rugpjūčio migla švietė gyslų takeliai. Figūra išlaikiusi jaunystės grakštumą ir standumą. Išvydus ją apimdavo baimė, rodėsi, kad gamta tūkstančius metų šlifavo ir tobulino kiekvieną šio veido bruožą, ir nutirpdavo širdis pagalvojus, kad metai išgrauš vagas jame, iškreivins rankų pirštus, užgesins tarsi iš gelmės sklindantį akių švytėjimą. Bet laikas tekėjo aplenkdamas ją, o ji vis stovėjo kaip kokioje amžinybės saloje, apsupta virpančio grožio rūko. Ir dabar, kada, prilaikydama ranka užuolaidėlę, vos suraukusi kaktą žiūrėjo į bėgančius pro šalį laukus, sklido iš jos vasaros pilnatvės ramybė, kai  saulė sustoja zenite, kai nurimsta miškai, kai tyliai žydi gėlės ir siela tariasi atradusi ramybę ir palaimą. Tik aidi kažkur toli toli vos girdima Pano fleita, primindama, kad dar vasara pilna jėgos, aistros ir karščio, kad gali nudeginti žaibu, užkapoti kruša, nusiaubti vėju.
Radvila su palydovais laukė prie ordinarijos sienos. Pamatę karietą, pradėjo pyškinti iš šautuvų ir zovada nulėkė pasitikti. Karieta sustojo, Radvila nušoko nuo žirgo. Nebuvo matęs jos nuo Miuncheno laikų, kai glaudėsi Saksų dvare, kai vienas po kito atsimetė draugai, manydami, kad jo žvaigždė jau nusileidusi. Kaip sapne žengė jos pasitikti, neramiai trypčiojo puikūs kunigaikštienės arkliai, tyliai suposi ant minkštų lingių kelio dulkėmis apnešta karieta. Visko buvo per tuos metus, daug kas pasimiršo, išsitrynė, bet regėjo kaip dabar ją, sėdinčią lengvame Bulio krėsle, padėjusi rankas ant kelių, vos nusvarinusi galvą į šoną, su švelnia šypsena klausėsi jo karštos kalbos. Ir tą jos kūno kvapą, kurio buvo pilni kambariai, nesuvokiamą ir nepalyginamą, kaip dieviškoji ambrozija svaiginantį ir saldų kaip nektaras. Iš lėto prasivėrė karietos durelės, jis padavė ranką, ir štai ji stovi prieš jį — dviem mažais žingsneliais peržengusi visą tą juos skyrusį laiką, taip pat švelniai šypsodama, truputį palenkusi galvą į šoną. Viskas pradingo aplinkui, matė tik jos šypseną, akis, jautė, kaip kyla visu kūnu karštis ir pliūpteli, rodės, seniai užgesusi liepsna.
—	Tai aš ištesėjau savo žodį, — ištarė paduodama ranką.
—	Nesigailėsi, miledi, — sušuko Radvila ir slėpdamas sumišimą pasilenkė prie jos rankos. Ir vėl kaip kadaise nuo jos kūno kvapo apsisuko galva, nuvilnijo nuo kojų padų iki plinkančio pakaušio virpulys, suplūdo tokia jėga į rankas — būtų nutvėręs už ragų ir parklupdęs stumbrą.
Radvila dirstelėjo į šalį — tik karščio deginami laukai. Tolėliau, nuošalyje, primerkęs akis nuo plieskiančios saulės, stovėjo Mikutis ir žiūrėjo į juos. Kunigaikštienė pajuto jį tarp visų iš nuostabos ir susižavėjimo prasižiojusių veidų kaip ledinės adatos dūrį. Truputį, tarsi netyčia, pasuko galvą į jį ir nusišypsojo: ir meiliai, ir draugiškai, ir koketiškai. Bet ledas to sauso žmogaus akyse neištirpo. Krustelėjo užgauta puikybė — barbarai, bet nuotaika sugedo.
Miestas pasitiko varpais ir patrankų salvėmis. Mėlyni, sunkūs parako dūmai ritosi ežero paviršiumi. Nuo trenksmo drebėjo žemė, persigandę staugė šunys. Radvila vaikiškai mėgo patrankų griaudėjimą. Ir dabar, atkarinęs ir taip atkarusią apatinę lūpą, klausėsi ir patyliukais šnibždėjo — serpantinas, falkonetas, bombarda... Kunigaikštienė akies krašteliu stebėjo jį. Vėl pajuto Mikučio žvilgsnį, ir nesmagus šaltelis nuėjo kūnu.
—	Kas tas išdžiūvėlis? — nerūpestingai paklausė kunigaikštį.
—	Mano sekretorius, — atsakė Radvila, jau bebaigiąs priprasti, kad visiems į akis kažkodėl krenta ne tik jis, bet ir Mikutis.
„Tik tiek, — nustebo kunigaikštienė, bet nuojauta, kuria buvo pratusi pasitikėti, pašnibždėjo: — Būk atsargi!“ Tingiame nuobodulyje paskendęs protas įsitempė, sužėrėjo akys, judesiai pasidarė grakštesni ir laisvesni. Kunigaikštienė mėgo kliūtis, jos neleido apsnūsti, ištižti, kaitino kraują, bet tuo, ką pasiekusi, džiaugėsi trumpai kaip vaikas nauju žaislu: pasidžiaugia ir sulaužo. Radvila, užmiršęs savo patrankas, susižavėjęs žiūrėjo į ją.
Kunigaikštienė su svita buvo apgyvendinta kaimiško stiliaus nameliuose, papuoštuose medžių šakomis ir laukinėmis gėlėmis. Kambarių sienos nukabinėtos persiškais kilimais, arasais, vaizduojančiais Radvilų šeimos gyvenimo įvykius. Murano stiklo ir kinų porceliano indai, italų fajansas, Augsburgo sidabriniai padėklai, paauksuotos kalnų krištolo vazos. Mažyčiuose darželiuose po langais žydėjo narcizai, jacintai, albaniškos lelijos, rožės. Tik vėlai vakare, lydima savo kambarinės Anos, ji išėjo pasivaikščioti. Geso ir niekaip negalėjo užgesti lėta birželio žara, keistai, raudonai spindėjo rasa ant lankų žolės, ant pakrantės karklų, ant ąžuolo lapų vainikų, dabinančių griūvančius pilies mūrus. Iš ežero tai šen, tai ten kilo balkšvi rūko stulpai, ilgiau pasižiūrėjus buvo matyti, kaip jie nesvyruodami iš lėto slenka raudonvario spalvos ežero paviršiumi tarsi baikščios svetimo krašto vėlės. Dešinėje, toli už Apaščios lankų, juodavo miškas. Kunigaikštienė tylėdama sustojo prie vandens. Šitoje keistoje, pagoniškoje ramybėje erzino net savų žingsnių garsas. Tiesiog oda pajuto, kaip švelniai suvirpėjo drėgnas vakaro oras. Kitame krante uždainavo merginos. Skaidrūs, liūdni balsai, prislopinti atstumo, tekėjo, rodos, tiesiai į sielą. Kunigaikštienė klausė užsimiršusi. Dar akimirka, ir ji pati ištirps žaros atspindyje, nuplauks lengva ir neapčiuopama kaip stiprėjantis jacintų kvapas virš vandens, kur šoko lėtą šokį sidabrinės rūko dvasios. Daina nutilo, ir tuštumą iki pat kraštų vėl užpildė ramybė. Paskui ataidėjo juokas, kunigaikštienė atsitokėjo — tarsi sugrįžo pati į save. Rūbai prisigėrė ežero drėgmės, pasidarė šalta.
—	Let‘s go, — tarė tarnaitei pašnibždomis ir tik jau kildama takeliu per pylimą suprato po tiekos metų prakalbusi angliškai.
Tarnaitė padėjo jai nusirengti ir norėjo uždegti žvakę — kunigaikštienė paprastai skaitydavo atsigulusi.
—	Nereikia, — tarė.
Ana palinkėjo labos nakties ir išėjo. Likusi viena, kunigaikštienė priėjo prie veidrodžio ir ilgai žiūrėjo į save. Tai ją visuomet ramindavo — ramino savo grožio galios supratimas. Kartais, ypač sunkiomis valandomis, ilgai žiūrėdavo į savo veido atspindį, pašnibždomis kartodama: „Kokia aš graži, kokia aš graži“. Bet dabar nedrįso — aplink viešpatavo tokia rimtis. Tolumoje pro medžius taip ir nesibaigiančioje žaroje spindėjo ežeras. Ji tyliai atsigulė, pasidėjo rankas po galva. Jautė nuovargį, liūdesį be jokios priežasties, nepaaiškinamą nerimą. Matė savo atspindį veidrodyje: lūpas, akis, antakių lankus... Tokį pat gražų šioje keistoje keistos šalies prieblandoje kaip tada, Devonšire, tėvo namuose tą vakarą, kai turėjo išvažiuoti į Velso kunigaikštienės dvarą. Taip pat buvo liūdna ir neramu, ji taip pat tada vėlai vakare ilgai žiūrėjo į veidrodį ir pirmą kartą ištarė: „Kokia tu graži, kokia tu graži...“ Bet tada buvo visai kas kita, tada ji žinojo, kad atsisveikina su senu ir pradeda naują gyvenimą, nuostabų, viliojantį, bauginantį, o dabar — staiga suvokė — nežino, ko nori iš rytojaus. Gal tai ją labiausiai vargino ir gąsdino. Veidas liko tas pats ir kūnas liko tas pats, tarsi nebūta visų tų metų, pilnų nuotykių ir intrigų, bet nebebuvo širdies ir nebebuvo aistros. Tobulai išmoko panaudoti savo kūno grožį, išaštrino protą, panašiai kaip kad prityręs breteris išmiklina ranką ir išgalanda špagą. Kartojosi įgeidžiai, šypsenos, žvilgsniai — automatiškai, akimirksniu reaguojant, kaip įprastiniai fechtuotojo cavacione ar controtempo. Ir nejučiomis — niekada neleisdavo sau šito — iškilo atmintyje Varta, toks kokį pamatė kadaise, kai jis pirmą kartą apsilankė jos namuose Romoje. Puošniu, romantišku albanų kunigaikščio apdaru, su dviem pistoletais už juostos, rytietišku kardu brangakmeniais nusagstytose makštyse. Palenkė — nors jau buvo tiek mačiusi ir prityrusi — jos širdį iš karto. Aistringa kalba apie savo laukinės, niekam nežinomos šalies vargus, apie kančias, kurias gavo dėl jos patirti. Būtų ėjusi paskui jį iki galo, nepaisydama vargo, pavojų, nepriteklių. Ir tą vienintelį kartą, kai iš tikrųjų patyrė aistrą, kurios slapta troško nuo ankstyvų mergautinių metų, kai visiškai buvo nepasiruošusi gintis, likimas jai kirto skaudžiausią smūgį: albanų kunigaikštis ugningomis akimis, karštomis lūpomis ir juodomis garbanomis pasirodė besąs paprasčiausias Konstantinopolio kišenvagis. Labiausiai ją žeidė, kad buvo taip lengvai apgauta. Ją, kuria žavėjosi popiežiai ir karaliai, kaip šiltą vilną apvyniojo apie pirštą valkata graikas. Ir pirmą kartą gyvenime apsiverkė ne iš pykčio — iš gėdos. Vaikščiojo vis taip pat išdidžiai pakėlusi galvą, nekreipdama dėmesio į blogai slepiamas užuominas. Ir vis dėlto — slapčia net nuo pačios savęs — tikėjosi. Su kokia viltimi plėšė paskutinį jo laišką iš Amsterdamo, ir patys pirmieji žodžiai: Tau, ledi Elizabeta, dabar, kai iki mano mirties liko pusvalandis, sakau visą teisybę, kas tas žmogus, kuriam norėjai atiduoti savo ranką — trenkė kaip viešas antausis. Ir dabar, žiūrėdama atvertomis akimis į prieblandą, matė, kaip židinyje liepsnoja, palengva įsidegdamas nuo krašto, žalsvas popieriaus lakštelis, išmargintas smulkia, skubančia rašysena. Jau seniai buvo pamiršusi, atkakliai išmetusi iš galvos, neprisimindavo niekada, o dabar sukilo viskas taip aiškiai, su visomis smulkmenomis ir, rodos, su visais kvapais ir garsais, lyg tai būtų atsitikę vakar. Girdėjo skambant savo pačios balsą, tarsi stovėtų šalia, tą patį balsą, kai ji Romoje pašnibždomis skaitė, stengdamasi suvaldyti drebančias rankas, vis pasižiūrėdama į duris, kad tik kas staiga neįeitų: ...taip, mano tėvas buvo asilų varovas Trabzone. Viską aš pasiekiau pats vienas. Išmokau, pažinau ir pasiekiau tą, ko anksčiau net neįtariau esant. Ar daugelis iš tų jūsų pudruotų lėlių, apsikabinėjusių titulais, ordinais ir auksu, sugebėtų tiek pasiekti? Taip, aš pralaimėjau. Aš lošiau su likimu ir vieną kartą buvau nugalėtas. Bet aš nelenkiu galvos, aš žinau, kas esu ir kiek esu vertas, ir su panieka žiūriu į tą žmonių skruzdėlyną. Generaliniai štatai, kai aš buvau apsišaukėliu kunigaikščiu, priėmė mane išskėstomis rankomis, o kai sužinojo, kad aš genialus, įmetė mane į kalėjimą... Ji buvo pratusi išskirtinumą pripažinti tik pačiai sau, o dabar kažkur giliai ir nedrąsiai šmėstelėjo mintis — buvo neeilinis žmogus. Šmėstelėjo ir dingo, veik nepastebėta. „Nuovargis, — tarė pati sau, tik sujudino lūpas: — kokia aš graži, kokia aš graži...“
Radvila dabar gyveno vienu rūpesčiu — kaip įtikti kunigaikštienei. Sekiojo paskui, gaudė jos žvilgsnį, stengdamasis atspėti ir tučtuojau patenkinti menkiausią norą. Rūpesčiai dėl dvarų ir žemių, po Respublikos padalinimo likusių Rusijoje, buvo užmiršti. Nebesėdėjo prie stalo Mikutis ir nebeskrebėjo plunksna, rašydamas graudžius, nuolankius laiškus carienei Jekaterinai ir Rusijos pasiuntiniui Varšuvoje — Štakelbergui. Mikutis buvo užsiėmęs kuo kitu. Jau kelinta diena sekiojo paskui kunigaikštienę po pievas kartu su žiniuone nuo Gajūnų Rimdauganiene, rinkdami visokias žoleles, gydančias ir grąžinančias jaunystę, palenkiančias širdį ir sergstinčias nuo blogos akies. Mikutis prakaitavo, aiškindamas ir sakydamas prancūziškai sunkiai ištariamus pagoniškų dvasių vardus, o gudri sukta senė, nebežinanti metų skaičiaus, pergyvenusi marą ir švedų karus, tiek mačiusi savo gyvenime, kad nebegąsdino jos nei aukšti ponai, nei stulbinanti dvaro prabanga, ramiausiai vedžiojo juos už nosies. Kas vakarą, paršlepsėjusi iki pilies, skųsdavosi strėnų skausmais, negalia, abejodavo, ar ryt bepaeisianti, tiek jau nusivariusi nuo kojų, ir, lyg jau ketindama eiti, lepteldavo, kad va, kai buvusi jauna, Ąžuolynėj mušęs iš po akmens šaltinis ir ten, ir tik ten, augusi tokia žolelė, kuri... Gavusi auksinį ir pasodinta į kunigaikštienės karietą, kaip didžiausia ponia išdardėdavo namo į savo lūšną, pažadėjusi jau rytoj... Mikutis skundėsi kunigaikščiui, kad dėl tokių niekų jį atitraukia nuo svarbių reikalų, bet Radvila nesiklausė — jam neberūpėjo jokie reikalai. Kiekvieną rytą kaip didžiausias Paryžiaus dabita staipėsi prieš veidrodį, gainiodamas kirpėjus ir siuvėjus. Kunigaikštienė matė sekretoriaus susierzinimą, buvo dar meilesnė ir nepaleido jo nuo savęs nė per žingsnį. Išbandė visą savo arsenalą, bet Mikutis nepasikeitė nė per nago juodymą. Vis taip pat santūriai mandagus, abejingai leido pro ausis ir kunigaikštienės komplimentus, ir šypsenas, ir ironiją. Nebuvo pratusi prie šito, puolė dar įnirtingiau tą šaltą akmens luitą, bet nepajėgė atskelti nė smiltelės. Iš pradžių šis žaidimas jai patiko, paskui ėmė erzinti ir galų gale kaip	visada — nusibodo. Beveik šiurkščiai pavarytas Mikutis nė kiek neįsižeidė ir vėl įsirausė į savo popierius.
Radvila slankiojo paskui kunigaikštienę, įkyrėdamas tuščiais plepalais, o ji niekaip netarė lemiamo žodžio, nesileido į jokias rimtesnes kalbas, tik purpčiojo kaip graži paukštelė, savo   plunksnų mirgėjimu viliodama pametusį galvą kunigaikštį — arčiau, jau visai čia pat, tik ištiesk ranką... — bet pagaunama nesidavė. Ji dresiravo kunigaikštį kaip šunį, čia pabardama, čia paglostydama, kai tas pasišiaušęs imdavo rodyti dantis. Niekuomet negalėdavo atspėti, kaip jinai pasielgs. Jo valia minkštėjo lyg prityrusių rankų minkomas molis. Ledi Elizabeta pamažu užvaldė visas jo mintis, į viską jis žiūrėjo jos akimis, kalbėjo jos žodžiais, alsavo jos skleidžiamu aromatu. Pasaulis neteko realumo, Radvila gyveno amžinai besimainančioje, mirguliuojančioje, fantastiškoje šalyje. Visa, kas buvo iki tol, pasitraukė taip toli, jog kartais net imdavo rodytis, lyg ne jo jau gyventa, lyg ten buvo visai kitas žmogus, lyg jo gyvenimas, jis pats prasidėjo nuo tos akimirkos, kai ji šypsodama lipo iš karietos, nuo tos akimirkos, kai jis lūpomis palietė švelnų jos pirštinės audinį, pro kurį sroveno jos kūno šiluma ir kvapas. Ateities taip pat nebeliko, nebeliko ambicingų planų, rūpesčių, net svajonės apie jų bendrą gyvenimą tik retkarčiais bešmėsteldavo jo smegenyse neryškiai, neapčiuopiamai, nekonkrečiai kaip muzikos sukeltas vaizdas. Gyveno tik dabartimi, egzistavo tik ši akimirka, kuri buvo begalinė, rodės, tęsis amžinai. Kartais nustebęs pamatydavo, kad jau vakaras, ir tuo momentu paklaustas nebūtų galėjęs pasakyti, ar praėjo diena, ar metai. Amžina, karšta, nesibaigianti viešpatavo jo sieloje vasara.
Vieną sykį, kažkur jai išvykus, nuobodžiaujantis, kankinamas tuštumos jausmo Radvila įsliūkino į Mikučio kambarį. Tas kaip visada sėdėjo prie stalo apsivertęs popieriais. Saulės spindulys, kuriame mirguliavo milijonai mažyčių sidabrinių dulkelių, nušvietė aptaškytą rašalinę, vaizduojančią sėdintį ant kelmo berniuką, parėmusį ranka smakrą. Niekada nevalytas sidabras jau buvo pajuodavęs, tik tos vietos, kur dažniausiai liesdavo Mikučio ranka, — nosis, pakaušis, pečiai — blausiai spindėjo. Radvila pavargęs sukrito į kėdę ir susimąstęs ilgai žiūrėjo į saulės spindulį.
—	Sėskis, — burbtelėjo pamatęs Mikutį pagarbiai tebestovint. Mikutis tyliai, net nesušlamėjęs įslinko į krėslą. Radvila vis taip pat tylėjo.
—	Šviesiausias kunigaikšti!
—	A?
—	Carienė Jekaterina paprašė ledi Kingston išvykti iš Peterburgo.
—	Kodėl? — dar nesuprasdamas ištartų žodžių prasmės, mechaniškai paklausė Radvila.
—	Nežinau, — atsargiai pratarė Mikutis, — rodos, dėl kunigaikščio Potiomkino.
Radvila nieko neatsakė. Sutrinksėjo per tiltą karietos ratai, kunigaikštis pakilo ir išėjo. Mikutis pastebėjo staiga pasikeitusį jo veidą, paėmė plunksną nuo stalo ir, švelniai braukdamas ja per lūpas, žiūrėjo tiesiai prieš save į nebaigtą rašyti lapą.
Tai buvo ne jos karieta. Kunigaikštis švilptelėjo, pasišaukė šunį ir užkopė ant bastiono pylimo į ežero pusę. Mirgėjo įkaitusiame ore vanduo, saulė krypo vakarop, šviesa nebebuvo tokia ryški, vos pastebimas tolumos ūkas gaubė karklus anapus ežero. Buvo vienas, kaip tada, kai laukdamas jos rytais stovėdavo šitoje vietoje, žiūrėdamas į kitą ežero krantą. Vasara, kad ir alsinama karščio, išsiskleidė visa savo grožybe, ir vos juntamas rimties ženklas jau žymėjo jos giedrą kaktą. Pajuto, kad ilgisi ano laukimo, šviesaus laukimo, kurį žinojo išsipildysiant, vėl buvo vienas su savimi, tarsi išniro iš to viliojančio, siurbiančio liūno. Siela nurimo ir gėrė į save visada amžiną, visada teisingą gamtos didybę. Ūmai atsiminė Mikučio pasakytus žodžius, ir viskas dingo akies mirksniu. Nutvilkė pavydas. Kunigaikštis Potiomkinas, Jekaterina... Juk gyveno jinai tą visą laiką, kol buvo kažkur toli nuo jo, kitame pasaulyje. Šypsojosi, kalbėjo gražius žodžius, šoko baliuose, jai bučiavo rankas, sakė komplimentus, o jis blaškėsi po Europą kaip persekiojamas vilkas, tirpo pinigai, tirpo draugai ir nebuvo nė vieno žodelio iš jos. Tik dabar, kai jam sugrįžo dvarai, kai palengva ėmė išpirkinėti užstatytas brangenybes, prisiminė jį. Dvarai... Jekaterina... O jei ji įsižeis, kad priėmė jos nepageidaujamą ledi Kingston? — šmėstelėjo mintis, ir pakėlė iškart galvą Radvilų puikybė. Kas gali drįsti jam įsakinėti! Deus gratia dux — iškalta senoviniuose šeimos medaliuose kaip iššūkis visiems ir kaip priminimas jiems, Radviloms. Ir jis buvo taip netoli nuo rex! — amžinos, iš kartos į kartą perduodamos jų svajonės. Likimo ironija, kaip tik tada, kai Respublika irsta, kai tas iš svetur atneštas vėžys ėda Lietuvos kūną. Jis krūptelėjo nuo tos staiga atėjusios minties. Primus inter pares. Primus! Žaislelis Čartoriskių ir imperatorienės rankose, išlepęs, perukuotas, prancūziškai veblenantis ponelis, nemokantis kardo laikyti rankoje. Netikęs karalius, netikusios šalies. Kaip neįtikėtinai greitai visos senosios dorybės virto ydomis! Garbės supratimas, drąsa, ištikimybė — pasipūtimu, įžūlumu, padlaižiavimu stipresniam. Perkami karaliai, perkami urėdai, parduodama sąžinė, tėvynė, parduodama ir meilė? Ar ne todėl vakar ji klausė apie tuos dvylika auksinių apaštalų, kuriuos buvo priverstas užstatyti Amsterdame? Na ir trauk juos velniai!
Vakare pilyje griaudėjo puota. Degė baltojo vaško žvakės, šnypštė įvairiaspalvės fejerverkų ugnys, skambėjo muzika, stalai lūžo nuo egzotiškų valgių ir gėrimų, estafete atvežtų iš už kelių šimtų mylių. Žvėriena, kaplūnai, ispaniškos sardelės, austrės — šviežios ir marinuotos, rytietiški saldumynai, vaisiai auksiniuose ir sidabriniuose induose. Viskas gausiai, barbariškai paskaninta cukrumi, imbieru, cinamonu, pipirais, karčiaisiais ir saldžiaisiais migdolais, lauko žolelėmis, kurių tikriausiai nežinojo net pats Tremo — karaliaus virėjas. Vien pažiūrėjus į sirpstančius visokiausiomis spalvomis gėrimų butelius, svaigo galva. Aukso lapeliai mirguliavo Gdansko degtinėje, tirštos raudonos spalvos krambambulis, tamsiai rudas, stiprus angliškas alus, juodai violetinė mėlyninė — daryta iš uogų ir midaus, gintaro spalvos tikro midaus taurės ir daugybė vynų, pradedant reinvyniu ir baigiant jau prie šio karaliaus įėjusiais į madą prancūziškais vynais. Paprastai šlėktai, kuri kaip paralkusi ir pertroškusi vilkų gauja suplūdo iš apylinkių, lauke   buvo sukalti iš lentų stalai ir suolai, padėti moliniai indai. Valgiai ir gėrimai čia buvo prastesni, bet gal dar gausesni. Pasitaisę iš skrynių ištrauktų kontušų, einančių iš kartos į kartą, skvernus, broliai bajorai per daug nesiragindami sėdo už stalo, traukė iš už juostos peilius ir šaukštus ir puolė į kovą. Kiekvienas stengėsi suryti bent dukart daugiau, o išgerti bent triskart daugiau už kaimyną. Traškėjo stiprių dantų graužiami kaulai, nenutrūkstama srove pylėsi arakas ir dar nuo prosenelių laikų pamėgtas vengriškas tokajus. Haidukai tupėjo po stalais, ir jei koks nesusipratėlis bandydavo, pajutęs svyrant galvą ar sprogstant skrandį, išsisukti nuo tosto už šeimininką, poną mielą Karolį Stanislovą, mūsų brolį, tėvą ir geradarį, ir nuleisdavo taurę po stalu, tai haidukas ir ten ją pripildavo, ir gėrė, valgė visi tol, kol galėjo nulaikyti taurę, kol pargriūdavo čia pat po stalu ar, kuris dar šiek tiek tvirtesnis, nusvyravęs į krūmus. Šunų urzgimas, keisčiausiomis pozomis miegančių brolių knarkimas pynėsi su šauksmais, susipešusių bajorų kardų žvangėjimu ir keiksmais. O iš banketų salės aidėjo krištolo taurių skambesys, mazurkos, kontradansai, menuetai, trinksėjo ir šnypštė fejerverkų raketos, keista virpančia šviesa nutvieksdamos niūriai tylinčius pilies griuvėsius, medžius, ežerą. Pats kunigaikštis šį kartą buvo išsidabinęs senoviškai — Florencijos altembaso kontušas su almandino sagomis, margaspalvė rytietiška juosta, karabelė prie šono paauksuotose, turkiu nusagstytose makštyse, riesti smailianosiai kordybano odos batai. Linksmas, triukšmingas, stropiai suraitytais ūsais, smarkiai nuplikęs, įraudęs nuo vyno, sukinėjosi tarp svečių, pasakodamas nepabaigiamus nuotykius.
—	Tik tu paklausyk, pone mielas, plaukiu aš iš Triesto į Veneciją. Marios ramutėlės, bangelės čiukšt čiukšt į laivo bortus. Tik staiga kad pakils debesis, juodas kaip pragaro smala, perkūnija dunda ir vis į mūsų laivą trenkia, skiedros laksto. Jūreiviai persigando, puldinėja kaip be galvų, kapitonas perbalęs, tik veblena „Santa Marija Santa Marija“, o aš sėdžiu lyg niekur nieko, ne tokių dalykų esu matęs, pone mielas. Žiūriu, banga kyla iš pačio dugno jau dešimties, jau trisdešimties, jau šimto sieksnių, o aš žiūriu ir vyšnias valgau, kad užgriuvo mus, kad trenkė, pone mielas, laivas ant šono, jau rėjos vandenį siekia, pripuolė kapitonas, šaukia: „Gelbėk, pone geradari, žūstam!“ — matau, tikrai nebe juokas, reikės ir man įsikišti, išspjaunu kauliuką ir į vandenį, remiu pečiais kiek galiu, net laivas trata, ir ką tu manai, pone mielas, atsitiesė. Ar ne? — kreipėsi į Mikutį. — O atsimeni, kaip mes Gibraltarą ėmėm, kai man kulka pataikė į širdį?
— 	Ne, šviesiausias kunigaikšti, — sako nusilenkdamas Mikutis, — aš tada jau buvau žuvęs.
Jau seniai bebuvo taip linksma Radvilos rūmuose, rodės, grįžo padūkę nerūpestingieji Myro laikai, senieji, gerieji puotų ir linksmybių laikai. Kunigaikštienė nepavargdama šoko vieną šokį po kito. Visas jos rūbas buvo nusagstytas silpnai pritvirtintais briliantais. Smarkiau pasisukus jie krito ant grindų, mirguliuodami žvakių šviesoje kaip fantastiškos snaigės. Kavalieriai, palikę savo damas, keliais šliaužiojo po dulkinas grindis rinkdami tą žiburiuojančią rasą, o ji tik šypsojosi — tebūnie jums atminimui, — ir deimantai geso plačiose kavalierių kišenėse. Šimtai akių stebėjo kiekvieną jos judesį, dešimtys liežuvių piktinosi, kritikavo, žavėjosi. Ir ji, kaip senas grenadierius kryžminėje patrankų ugnyje, juto savotišką svaigulį, ekstazišką pakilumą, kai sąmonė nebeveikia, protas nebesvarsto, kai kiekvieną veiksmą, judesį be jokio atidėliojimo reguliuoja instinktas, žaibiškai tiksliai iš tūkstančio galimų variantų paimdamas kaip tik tą vienintelį reikalingiausią ir geriausią šiuo momentu, šią sekundę. Ji kaip somnambulas stogo krašteliu žengė, šoko, kalbėjo, kvatojo, varstoma pavydžių ir susižavėjusių akių, aiškiai matydama savo elegantišką, liauną, viliojantį kūną iš šalies, ir nebuvo jėgos, čia nebuvo, kuri galėtų ją sustabdyti, sugluminti, išgąsdinti. Kažkur salės gilumoje dūlavo stambi kunigaikščio figūra su raudona, žaliais apvadais šv. Huberto ordino juosta. Nutilus fejerverko šnypštimui ir traškėjimui, sugriaudė patrankos, ėmė pyškėti muškietos, sudžerškėjo kardai. Ežere pasirodė laivų flotilė, iškėlusi niekam nereikalingas bures. Visi puolė prie langų. Prasidėjo žaislinio miestelio šturmas. Buvo puolama ir ginamasi pagal visas karo meno taisykles. Statė kopėčias prie sienų ir, įsikandą dantyse peilius kaip turkai, kabarojosi aukštyn. Ant jų pylė vandenį, mėtė velėnos gabalus, stūmė kopėčias kartimis, menkai tesirūpindami tais, kurie stovi ant jų. Abi kariaujančios pusės, dosniai pavaišintos žaliuoju vynu, susikibo ne juokais — sklido sužeistųjų dejavimai ir keiksmai. Kovojančiųjų veidai pajuodo nuo parako dūmų, netirštėjančioje prieblandoje žybsėjo dantys ir akių baltymai. Atlėkė raitas pasiuntinys, Radvila mostelėjo balta skarele, sutartinai trenkė pilies patrankos, nuskardėjo užkimęs „valio“, šokinėjantys siluetai dingo nuo sienų, stojo trumpa, nejauki tyla, ir staiga ugnies liežuvėliai greitai nubėgo sienomis, stogų pakraščiais. Kaitroje perdžiūvusios lentos degė tyliai traškėdamos, ugnies stulpai, veik be dūmų ramiame nakties ore, kilo tiesiai į dangų, ir lyg karštas raudonas vainikas krito, palengva supdamosi, į lankos žolę didžiulės kibirkštys. Užgrojo muzika salėje, svečiai nusigręžė nuo langų ir vėl pasinėrė nesibaigiančioje puotos linksmybėje. Kunigaikštienė liko viena. Parėmusi ranka skruostą, neatitraukdama akių žiūrėjo į tylų, piktą, viską negailestingai ryjantį, ugnies žaidimą, kol, neįprastai beveik šiaurėje ėmus rausvėti dangui, liepsna nugulė ir žarijos apsitraukė šiltais, švelniais kaip gulbės pūkas pelenais.
Radvila jautė, kad nebegalima atidėlioti — kunigaikštienė jau taisėsi į kelionę, — bet niekaip negalėjo pasiryžti. Kvailai tikėjosi, pats stebėdamasis savimi, kad viskas išsispręs savaime. Panašiai vaikystėje vildavosi, jog griežtas akylas jėzuitas Kučevskis, ramaus geležinio charakterio senis, nepastebės, kad jis skaito taip ir neišmoktą Horacijaus odę iš paslaugiai brolio atverstos knygos. Kaip nekentė tada sauso jėzuito ir tokio pat sauso Horacijaus! Pasidirbę raidžių pavidalo taikinius, šaudydavo į juos iš lankų ir garsiai skiemenuodami erzindavo senį: n-o-n vitabit Li-bi-ti-nam... Nuo rėžiančių vaikiškų jų balsų, templių zvimbimo ir strėlių švilpesio aidėjo erdvus Nesvyžiaus pilies kiemas.
Kunigaikštis lėtai vaikščiojo po kambarį, kvepėjo gaisravietė, sutrypta jauna žolė, sausa perdžiūvusi žemė. Kiek kartų mėgino eiti savo keliu, padaryti taip, kaip norėjo ir suprato jis pats, ir kiekvieną kartą — kiekvieną! — būdavo priverstas pasukti į šalį, grįžti, atgailauti, nusileisti. Kažkokia nematoma, geležinė ranka spaudė ir kreipė jį tarsi sraunią ir įnoringą kalnų upę, kuri putoja, šniokščia, graužia uolėtus tarpeklio krantus, stengiasi prasiveržti, ištrūkti, pasukti ir vis dėlto teka jai nuskirta vaga. Aplinkui viskas griuvo, dužo, iro, viskas, kuo jis buvo pripratintas tikėti nuo vaikystės. Kiti kažkaip mokėjo prisitaikyti, pakreipti savo naudai, o jis — ne. Ėjo kaip neregys per svetimą kambarį, liesdamas kelyje pasitaikančius daiktus, ir niekaip iš tų atskirų lietimo fragmentų nesugebėjo susidaryti aiškaus, suprantamo vaizdo. Ir vis dažniau jam kildavo ir stiprėjo mintis viską mesti, užsidaryti savo pilyse, gyventi savo malonumui, juk, rodos, nieko jam netrūksta, nei garbės, nei turto, nei linksmų bičiulių. Gyventi taip, kaip kadaise gyveno Myre, kai tėvas jam, vos sulaukusiam dvidešimties metų, dovanojo tą grafystę. Medžioti, puotauti, krėsti pokštus. Gal todėl vis dažniau ir dažniau prisimindavo vaikystę, kai viskas buvo aišku ir paprasta. O jei ne, tai užaugsi didelis — suprasi. Reikėjo tik laukti. Ir dabar taip? Žinojo, kad šį kartą reikės spręsti pačiam, ir atidėliojo, nesiryžo, bijojo. Kartais jam net rodydavosi, kad taip ir tęsis amžinai: sustojusi vasaros zenite saulė taip ir stovės nekrusteldama virš apgriuvusios pilies, nepabaigiamai žydės lankos, raibuliuos ežeras ir širdyje, nekankindamas ir nevargindamas, tvyros skaidrus meilės ir laukimo ilgesys. Kam kažką daryti, siekti kažko, jei viskas nuspręsta iš anksto? Geriau tegu sustoja viskas, sustingsta taip, kaip yra, jau nebebus geriau... Nebereikia, kad būtų.
Paskambino ir liepė pašaukti Mikutį. Laukė nusigręžęs į langą ir, išgirdęs sekretoriaus žingsnius, neatsisuko. Stovėjo abu tylėdami. Radvila vis taip pat nusigręžęs į langą, Mikutis palei duris, nedrįsdamas be kunigaikščio kvietimo žengti toliau. O Radvila vis tylėjo. Rodėsi, kad nuo tos akimirkos, kai pravers burną, viskas ims judėti, veikti, keistis ir jis bus jau bejėgis ką nors bepakreipti, jau nebebus galima sugrąžinti net tos nežinojimo ir laukimo valandos, kuri buvo ką tik prieš tai, prieš kelias akimirkas, bet jau dingo, praėjo, išnyko nebesugrąžinamai. Bijojo net atsigręžti ir vis taip pat stovėdamas prie lango, sunėręs rankas, už nugaros, lėtai judindamas pirštus paklausė:
—	Nieko naujo?
—	Nieko, — atsakė Mikutis.
Radvilos klausimas, buvo kartu ir atsakymas. Abu tai suprato, ir pasidarė nejauku. Ir staiga Radvila nusprendė — tegu bus taip! Paskutinį kartą, paskutinį jis bandys, ir tegu būnie kaip būnie. Jis atsisuko. Mikutis vis taip pat, truputį palinkęs į priekį, tebestovėjo prie durų.
—	Medžioklei viskas paruošta?
—	Taip, šviesiausias kunigaikšti, — sumurmėjo Mikutis, nors rūpintis medžioklėmis buvo visai ne jo pareiga, tai puikiai žinojo abudu.
—	Jėgeriai pasiųsti, medus išdėliotas? Pasakyk Mykolui, kad deglų būtų. Ir pasiųsk žygūną į Nesvyžių, tegu laukia po švento Povilo. Parašyk... — Numojo ranka — paskui.
Kunigaikštienė jį priėmė maloniai lyg padrąsindama. Pro atvirus langus vis dar dvelkė degėsiais. Paliepė atnešti kavos, vėjas kilnojo užuolaidas, ir iš lauko įėjus kambary atrodė prieblanda, bolavo šešėlyje ledi Elizabetos veidas.
—	Kunigaikštiene! Blaškomas audringos gyvenimo jūros, kai pikti borėjai svaidė mano menką valtelę, aš visada, kaip Odisėjas savo gimtąją Itakę, prisimindavau jus. Jūs buvote mano gyvenimo kelrodė žvaigždė, mano gražioji, puikioji Aurora, ir jei jūsų širdyje yra nors menkas trupinėlis prielankumo nuolankiam jūsų tarnui ir vergui, prašau jūsų vienintelės malonės, kuri gal nebus jums per sunki, ir varginanti, prašau, ledi Elizabeta, išklausyti mane...
Kunigaikštienės akių kampučiuose suvirpėjo juoko raukšlelės.
—	Kunigaikšti, aš tikiu jūsų žodžiais, galite neabejoti, ir tikrai aš tokia žiauri nebūsiu, — ji šyptelėjo atvirai, — po pono Moljero pjesės kam tiek daug žodžių? Pakalbėkim atvirai ir paprastai. Manau, kad mūsų sena draugystė ir pažintis tai leidžia. Kiek suprantu, mielas Karoli, jūs man peršatės. Juk taip?
Radvila sulemeno „taip“ kaip nuotaka, varoma prie altoriaus, ir lyg sumišęs, lyg išsigandęs nemirkčiodamas spoksojo į garsiuosius Solsberio grafienės perlų kolje ir auskarus, kuriuos, kaip visada užėjus netikėtam įgeidžiui, buvo užsidėjusi. Ji sekė pro nuleistas blakstienas jo žvilgsnį, veidą, rankas, kurios gulėjo be judesio ant kelių — didelės, stiprios, ir lyg vėjas būtų atnešęs — va banque! Išdidžiai pakėlė galvą:
—	Kunigaikšti, aš sutinku. — Radvila net nesujudėjo. — Bet... norėčiau, kad viskas būtų aišku tarp mūsų iki galo... — Radvila tebetylėjo. — Negalėčiau čia gyventi, net jei pats jūsų karalius atsiklaupęs ant kelių prašytų. Čia, šitam laukiniam krašte, už tūkstančio mylių nuo Paryžiaus... ne. — Radvila pažvelgė į ją.— Bet juk galiu aš gyventi ir Paryžiuje? Aš sumoku visas jūsų skolas, o jūs — užrašote viską man. Ir viskas, — klausiamai pažvelgė į jį.
Radvila lėtai atsistojo, nusilenkė nevikriai:
—	Ledi Elizabeta, kviečiu vakare į meškos medžioklę, laukinės meškos, — pridūrė, ir ji suprato pralaimėjusi. Tikriausiai pralaimėjusi.
Išjojo vėlai vakare dulkančiais lauko keliukais pro jau miegančias pirkeles ir kaimus. Jėgeriai, husarai, varovai, tarnai, šunininkai, virėjai su maisto krepšiais buvo iškeliavę dar apie vidurdienį. Tyliai bilsnojo žirgų kanopos, stovėjo nuraudęs debesis vakaruose, plūdo vėsuma ir drėgmė iš slėnių drauge su skystu rūku, amsėjo nekilmingais balsais kaimų šunys. Ir kvepėjo kvepėjo viskas aplinkui — ir stumbražolė, ir ramunė, ir dobilas, ir mėtos šaltiniuose, net sausa kerpė ant kieto akmens kvepėjo. Lingavo vienišos vidurvasario žvaigždės virš galvų ir atsiliepė tyliu aidu miškeliuose kanopų bildesys. Keliukas siaurėjo, vis labiau nyko žolėje, tankėjo medžiai, didėjo tyluma, ryškėjo žvaigždės danguje — prasidėjo Biržų giria. Nesutraškėjo nė viena šakelė, lapas nesujudėjo; miškas miegojo, miškas budėjo, miškas tylėjo — platus, ramus, abejingas. Pritilo šunys, žmonių balsai, ėmė karpyti ausimis ir nebe taip žvaliai, vis pasižiūrėdami ramiomis, liūdnomis akimis į juodumą tarp medžių, klapsėjo žirgai. Padvelkė dūmais ir pagyvėjo šunys, pažvalėjo arkliai ir raiteliai, o po kelių minučių ėmė šmėkščioti pro medžius menkas laužo žiburėlis. Vis didyn didyn, miškas prasiskyrė, ir beveik taisyklingos apvalios laukymės viduryje pasirodė didžiulis laužas, žmonių figūrėlės, sumirgėjo juokingi ištįsę šešėliai. Pailsėjo valandėlę, pasistiprino, pasitaisė muškietas ir ragotines, patikrino balnų paspręstes, nuaidėjo žemas rago balsas, krūptelėjo sunerimus giria ir atsklido iš tolumos, iš girios širdies, varovų riksmas, tarškynių tratėjimas, švilpesys, aliavimas. Husarai, išsirikiavę puslankiu, laikė rankose deglus, tyliai spragsėjo degdama smala ir lašėjo į žolę. Radvila plekšnojo ranka per nerimstančio žirgo kaklą, ledi Elizabeta, staiga pajutusi lyg nerimą, lyg baimę, išplėtusi akis žiūrėjo į tamsą. Prabėgo pirmas iš siaubo paklaikęs zuikelis. Įšokęs į šviesos ratą, šoktelėjo aukštyn ir mėtydamasis į šonus nurūko atgal, palydėtas kvatojimo ir švilpesio. Paskui dar vienas ir dar vienas, blykstelėjo akimis barsukas ir šonais šonais, pūkšdamas ir pykdamas bandė prasmukti, bet tyliai, kažkaip graudžiai švilptelėjo strėlė, barsukas suniurzgė ir inkšdamas ėmė suktis ratu. Krito stirna viena, kita, išgąsdinęs raitelį, atstatęs ragus, pradūmė briedis, švystelėjo trumpa ietis paskui, bet įstrigo krūmuose. Varovų pusėje uždainavo ragas, viename krašte, paskui vidury: matau, matau, matau. Radvila įtempė pavadžius, permetė ir palenkė ietį. Kažkas sunkus, nerangus, traškindamas krūmus, šniokšdamas, lapsėdamas, skubėdamas brovėsi į priekį. Šaukė skalikai, pertraukdami vienas kitą, ir, matyt, paliesti letenos, gailiai šuniškai cypė. Meška išbėgo beveik tiesiai priešais Radvilą. Pakelta iš girto miego, iš visų pusių puolama šunų, nuo kurių gynėsi nerangiais letenų mostais, staiga sustojo, priblokšta ryškios deglų šviesos. Kunigaikštis paspaudė pentinus ir smagia risčia nulėkė į priekį, kiti nurūko paskui, nedrįsdami aplenkti. Ledi Elizabeta jojo beveik šalia, atsilikusi tik per arklio kaklą. Meška, nebepaisydama puolančių šunų, pastebėjusi raitelį atsistojo ant užpakalinių kojų visai kaip žmogus, prisidengdama viena letena akis nuo šviesos. Ir visa jos povyza, nors ir grėsminga ganėtinai, buvo kažkokia abejinga, pavargusi. Stovėjo nejudėdama, tik tyliai, prašiepusi nasrus, urzgė. Radvila dūrė, meška linktelėjo pirmyn galva, gailiai atsiduso, nusitvėrė letenomis koto, lyg bandė nulaužti, lyg ištraukti, kraujas almėjo kailiu, palikdamas juodas purvinas dėmes, husarai su deglais, medžiokliai, šunys stovėjo ratu, vidury Radvila, ledi Elizabeta truputį šone ir meška, ūkdama iš skausmo, tyliai kaip primuštas mingantis kūdikis. Vis dar tebeplėšdama ietį pargriuvo ant šono, pro dantis ėmė veržtis kruvinos putos, ji vis dusliau gargaliavo, springdama krauju, Radvila atsigręžė — kunigaikštienė pabalusi, deglų šviesoje blizgančiomis vilpišiaus akimis, iki skausmo suspaudusi pavadį, žiūrėjo į besikankinančią mešką — durk, durk, dar kartą durk! — veidas buvo toks svetimas, žiaurus, senas, raukšlės apie akis ir lūpas. Vilkolakis — dingtelėjo kunigaikščiui, ir vos sulaikė kylančią žegnonei ranką. Pajuto jo žvilgsnį, sulinko pečiai, tas, kas glūdėjo joje svetimas, juodas, žiaurus, ėmė gūžtis, nykti, slėptis vidun.
Kitą dieną kunigaikštienė išvažiavo. Karietai riedant per tiltą, ji atsigręžė. Mikutis stovėjo už lango ir, braukydamas plunksna per lūpas, abejingai žiūrėjo įkandin.
Po kelių dienų ėmė ruoštis ir kunigaikščio dvaras. Išvažiavo medžiokliai su šunimis, muzikantai, išjojo husarai, tarnai su manta ir galiausiai pats kunigaikštis. Jau baigėsi antra savaitė po švento Jono. Saulė krūptelėjo vasaros zenite. Rytais dar taip pat sparčiai kopdavo aukštyn, bet jau truputį nebepasiekdama paties viršaus. Ir taip kasdien žemyn ir žemyn, iš pradžių nepastebimai, paskui vis greičiau ir greičiau nersis į žiemos šaltį, tamsumą, ūkaną. Radvila žiūrėjo į slenkančius pro šalį laukus: išplaukę rugiai, vasarojus, rugiagėlės mėlynuoja, tebežydi ramunės, jau tuoj tuoj išsiskleis liepos, širdyje, kaip visada po triukšmingų pokylių, medžioklių, šėlimo, liūdna, nyku. Tylinčios Radomo patrankos užpakaly ir pilka tuštuma prieš akis. Sėdėjo vienas, net Mikučio nepasiėmė. Šuoliavo šešetas arklių, pliaukšėjo vežėjo botagas, girgždėjo lingės, žemę tebedegino sausra, dangumi bėgo debesys, šalti ir be lietaus, kaip kad dažnai būna vasarą Lietuvoje, pučiant šiaurės vėjui.