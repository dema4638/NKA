Rytą, kai atsibudo, saulė jau buvo aukštai, lapų šešėliai šmėžavo lango stikle. Įsižiūrėjus atrodė, lyg kokie žmogeliukai bėgiotų po skaisčią pievą ir šnibždėtųsi. Mirguliuojančiame alyvų krūme, pro kurį krito šviesos spinduliai, čirpsėjo seniai žvirbliai — mokė jaunąją vadą. Vakar senis Vaišvila jam parodė, kaip atskirti: jauniklių snapeliai švelniai gelsvi, ir jis sakė, kad minkšti. Žvirbliukai nevikriai purpčiojo nuo šakelės ant šakelės, o seniai skraidė aplink ir oriai čirškavo. Visi buvo išėję, namie tylu, tik spindulys skambėjo, bet taip, kad vos galėjai girdėti. Kažkokia kitokia buvo diena. Vakar irgi taip pat šmėžavo lapų šešėliai, taip pat mirguliavo alyvų krūmas, purpčiojo žvirbliai. Tačiau atsibundi rytą ir vakarykščios dienos nebėra. Kur jinai dingsta? Lakstė, žaidė, buvo prie upės. Galima ir šiandien nueiti prie upės, galima taip pat žaisti kaip vakar, bet vis tiek bus nebe tai. Bus šiandien, o rytoj — rytoj ši diena bus kaip vakar.
Tamsiausioje kertėje, ant spintelės, stovėjo veidrodis. Blausiai sidabriniame jo stačiakampyje atsišvietė kraštelis lango su užuolaida ir lubos. Veidrodyje lubos keistai atrodė — labai siaurėjančios ir tarsi ištemptos į ilgumą. Jis priėjo arčiau pasižiūrėti, kaip čia yra, ir vietoj lubų pamatė savo veidą. Už jo galvos buvo matyti durys, praviros, o pro jas — kito kambario langas, o už lango tuja, jau lauke, ir dangus už tujos, ir baltas, beveik apvalus debesėlis. Viskas buvo taip aišku ir tikra, kad, rodės, ženk žingsnį ir išeisi pro duris į lauką prie tujos, pamatysi dangų ir debesėlį. Jis perbraukė pirštais per veidrodį: stiklas buvo lygus ir šaltas. Iš kitos pusės — poliruotas medis, ir viskas. Ir tame piršto storumo daikte tilpo visas pasaulis, ne visas, tik dalis, bet buvo visai toks pat — nors paliesti negalėjai. Jis susimąstė valandėlę, ir vaizdas veidrodyje tuo metu išnyko. Jau buvo tai seniau pastebėjęs: kai labai galvoji ir žiūri į vieną tašką, viskas prieš akis išnyksta, matai ir nematai. Čvy, čvy — sušuko kregždė, turbūt Micė ėjo per kiemą. Jis išbėgo į lauką. Micė iš tikrųjų ėjo takeliu pro klėtį link liepos. Kregždės išnerdavo iš už obels, švyst švyst pro pat katės ausis ir vėl pakyla. Katė ėjo rimtai, atsargiai dėliodama baltas letenėles ant tako, bijojo koją pasidurt į akmenėlį. Katė visai nekreipė dėmesio į kregždes, nors tos skuto palei pat nosį. Jei norėtų, spėtų sugauti. Šast! — ir turėtų dantyse. Kartą buvo parnešusi kregždę. Jau nebegyvą. Akytės užmerktos, apie jas rudas lopinėlis, po kaklu balta. Krūtinės plunksnos švelnios, smulkutės kaip pūkas. Ketino tada primušti Micę, bet ta pabėgo, palikusi kregždę. Tada kregždės nebuvo gaila, nors žinojo, kad tai negerai — užmušti paukštį. Ir visai kitaip, kai jie su Joniu rado pelių lizdą po rugių pėdu prie daržinės. Peliukai jau matė ir cypsėdami šmirinėjo, ieškodami kur pabėgti. Jis tada vieną užmušė. Paskui sugrįžo — širdyje norėjo tikėti, kad peliukas bus atsigavęs ir nubėgęs. Bet tas tebegulėjo ten pat. Pasilenkė, pirštu paglostė pilką kailiuką, akytės buvo juodos, išsprogusios kaip smeigtuko galvutė ir pusiau primerktos, uodegėlė trumpa lyg nukąsta. Buvo girdėjęs, kad nualpusiam daro kvėpavimą. Pasilenkė ir papūtė peliukui į snukutį. Bet tas gulėjo kaip gulėjęs. Į nosį mušė pernykščių šiaudų kvapas, ir trys žolės stiebeliai dygo tiesiai prieš akis. Staiga suvokė, kad peliukas niekada nebeatsigaus. Niekada. Metė vytelę ir nubėgo pas motiną, ravėjančią darže, prisiglaudė prie mėlynai margos kartūninės jos suknelės, įkaitusios saulėje, kvepiančios žliūgės žaluma, ir pravirko. Motina tada pliaukštelėjo jam per užpakalį, neskaudžiai, ir pavarė šalin, kad netrukdytų. Nustojo verkęs ir pasižiūrėjo į ją — ravėjo kaip niekur nieko, nekeldama galvos, o jam širdis plyšo.
— 	Bėk pas bobutę, — pasakė.
Jis nuėjo su nuoskauda, su tokia nuoskauda, kad ir užaugęs negalėjo pamiršti.
Senelė sėdėjo po didžiosiomis liepomis ir pašė vilnas. Pamatė ją ir vėl pravirko. Ji paglostė jam galvą, ranka buvo kieta, šiurkšti. Ir sklido ramybė nuo senelės, nuo ūksmės, nuo laukų pakalnėje. Atlėgo truputį, ir jis pasisakė peliuką užmušęs. Senelė dar jį paglostė, pasakė, kad daugiau taip nedarytų. Liepos žydėjo tada, spiečiais dūzgė bitės, skubėdamos nešti medų, kol vasara, kol giedra.
Jau seniai jos peržydėjo, ir lankas palei upę nupjovė: vešlias, stipriai kvepiančias vingiorykštes drėgnesnėse vietose, ramunes, varpelius ir net varnalėšas prie tvoros. Jų stiebgaliai sudžiūvo ir badė kojas. Laukų žaluma ėmė pilkėti ir kur ne kur, saulės kepinamuose šlaituose, gelsti. Saulė greitai kilo aukštyn, ir tolumos blyško, virpėdamos nuo kaitros. Jis apsidairė — kieme tikrai nieko nebuvo — ir nuėjo takeliu prie upės. Pro alksnių krūmus, pro beržą, pro griovį, įsirėžusį į molio skardį. Molis sausas, šiurkštus — lengvai trupėjo tarp pirštų. Ant skardžio briaunos straksėjo kielė, ir žemuogės lapai buvo parudę. Rado kelias pavėlavusias uogas, susivėrė jas ant smilgos ir nuėjo prie upelio. Tas čiurlendamas bėgo per brastą, rietėsi palei lanką, kuri palengva kilo į sausą kalvą, apaugusią ąžuolais, ir nyko vėsioje ievų ir karklų ūksmėje. Vanduo jau nešė kelis geltonus skroblo lapus. Tuščios kriauklelės gulėjo ant brastos smėlio. Prisirinko jų, išplovė srovėje, ir jos sužvilgėjo drėgnai, paskui atsitūpė ir žiūrėjo į vandenį. Upės dugne raibuliavo akmenukai: mėlyni, raudoni, žali. Tokie gražūs, bet tik ištrauk iš vandens, nudžiūsta, supilkėja, visa grožybė dingsta. Žuvytės mirgėjo palei akmenis, atsigręžusios prieš srovę, toliau, už uosių, kur buvo sietuva, vanduo stovėjo juodas, gilus. Saulė neprasimušė pro šakas, ir jokios gyvybės ten negalėjai įžiūrėti, gūduma. Net čiuožikų nebuvo, nors šiaip ramesnėje vietoje, už mėtomis nuaugusios sraunumos, jų pilna. Tik laksto ant savo keturių pačiūžų, vis kažkur skubėdami jiems vieniems težinomais reikalais. Kai sėdi ant liepto nuleidęs kojas ir žvelgi pro sietuvą į brastą, kur saulė ir čiurlenimas, kur mirga karklų lapai ir sukasi laumžirgiai, virpindami sparnelius, atrodo, kad ten pasaka, šviesi ir viliojanti. Tik tą gūdumą reikia pereiti.
Saulė nebesustojo zenite kaip vidurvasarį, tik šonais šonais praslinko ir ėmė pamažu riedėti žemyn. Vėsūs paupio medžių šešėliai nusidriekė per lanką ir atsirėmė į kalvos įkaitusį šoną, kur plyšojo linksmi žiogai, visai nesirūpindami artėjančiu rudeniu. Ir brastą nugulė ūksmė. Vanduo prigeso, upelis pritilo.
Ėjo namo tuo pačiu taku, per tą patį alksnyną, pro beržą. Gluosniai ramiai stovėjo prie kūdros, ajeruose nešiureno vėjas, tik trys ramunės lingavo palei taką, kur jis suko link namų. Kūdroje atsispindėjo dangus, debesys, ir svaigo galva nuo bedugnės gilumos. Varlės tupėjo ant šaknų kero ir pūtavo, išsproginusios šaltas akis.
Namie buvo taip pat tylu kaip ir rytą, tik tyla nesmagesnė. Tuja, nurimusi kaip žvakė, apšviesta iš kitos pusės ir kitokios šviesos, kregždės nardė po šešėliais nuklotą kiemą. Kambariuose — prietema, caksėjo žadintuvas. Jis pavalgė ką radęs, dar pasižiūrėjo pro langą, kur rytą taip linksmai švietė saulė; toli už vieškelio ir daubos juodavo miškas, tik atskiros aukščiausių eglių viršūnės kilo virš dantytos juostos jau melsvėjančiame rytų danguje. Išsitraukė fanerinę dėžę nuo sausainių ir ėmė dėlioti iš jos žaislus, pats su savim šnekėdamas. Medinė antytė mėlynais sparnais ir raudonu snapu; pliušinė lapė, ją labai mylėjo, nes buvo švelni, kai priglausdavai skruostą; rudas plastmasinis šuniukas. Saulė palengva sukosi, mažutis spindulio kraštelis pro lango kertę nupuolė į palovį, ir sužėrėjo ten dulkės kaip stikliniai karoliai ant naujametinės eglutės, nukabinėtos žvakutėmis, žaislais ir sniegu iš vatos, tikresniu už tikrą. Užkliudė koja šuniuką, tas parvirto ant šono — papilvėje įspausta „35 kap.“. Antis nusilupinėjusiais dažais, pasimatė medis, murzina, nusišėrusi lapė... Staiga viskas neteko gyvybės, šilumos. Plastmasė, molis, guma... Šuns kairė priekinė koja prakiurusi... Saulė švietė beveik tiesiai į trobos galą, į aną kambarį. Lengvai kildamas į kalną pro juodalksnius prie pelkės, — jų lapai blizgėjo, — bėgo kelias. Trys jauni berželiai vos vos siūravo pievos viduryje, dešinėje vis taip pat juodavo giria.
Išėjo į lauką, atsisėdo ant vėstančio akmens, žiūrėjo į kelią, į juodalksnius, į berželius. Vėjas perbėgo žole ties namo kampu. Šiaurėje, kur kelias kilo į pačią kalvos viršūnę ir nyko danguje, jau rausvėjančioj žydrumoj, kabojo pailgas geltonas debesis. Jis žinojo: už tos kalvos — slėnis, vėl kalva, vėl slėnis ir trobelės, čia dešinėje, čia kairėje, žaidžia ir ten vaikai, ir ten saulė krypsta prie laidos, ir vis kabo geltonas debesis, ir eisi prie jo, ir niekad neprieisi... Vėjas dar kartą sušnarėjo žolėje, ir jis pravirko.