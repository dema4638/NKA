Ir staiga ateina tas aštresnis, ryškesnis pasaulio suvokimas: kiemo arka, saulės kvadratas ant grindinio, žydro dangaus kupolas. Už tų sienų laukai, saulė ten, dulka keliai, šlama beržai, virpa drebulės. Tik tirštesni šešėliai, tik kvepia miškuose žemė kitaip ir saulėtekiai spalvingesni, su migla, ir junti, kad kažkas verčia skubėti.
Jau baigiasi vasara, ateis rudenio susitaikymas. Dar sušilti, dar pasidžiaugti pražystančia gėle. O paskui jau ruduo, paskui šalta žiema, kai viskas susigūš, sustings, numirs, tarsi niekad ir nebuvo nieko. Tik atmintis dėlios praėjusių metų kaladėles stalinės lempos šviesoje, ir plauks ilgos begalinės naktys, kai klausysies ir džiaugsies, kad švilpia vėjas, ir, jei pasiseks, užsnūsi negiliu senatvės miegu ir pasirodys tau, kad tai praėjusių vasarų vėjas ošia medžių viršūnėse palei kelius, kuriais kadaise ėjai į viliojantį, pilkėjantį, tolstantį horizontą.
TVANKUMA
„Pilnatis švietė į nendrinį mano naujojo būsto stogą, į baltas sienas; kieme, aptvertame akmenų tvora, pakrypusi stovėjo kita lūšnelė, dar mažesnė ir menkesnė už pirmąją. Krantas stačiu skardžiu leidosi į jūrą beveik prie pat jos sienų, ir apačioje, be paliovos ošdamos, tiško tamsiai mėlynos bangos.”
Ceidleris nuleido neužverstą knygą ant kelių. Jau kelinta diena vaikščiojo virš mėlynų Vilniaus kalvų perkūnija, vis niekaip negalėdama pratrūkti, švytėdama amalu naktimis, slėgdama krūtinę, kankindama ir žmogų, ir gyvulį. Buvo liepęs atitraukti sunkias portjeras ir praverti prancūzišką kabineto langą, išeinantį į sodą, bet visur, net vešlių, stropiai prižiūrimų vaismedžių unksmėje, tvyrojo ta pati alsi negyva tvankuma. Nuleipę medžių lapai nejudėjo, geibo rožių krūmai įsaulyje, apgaubti sunkaus saldaus kvapo debesiu, akino baltu upės smėliu pabarstyti takai.
Atlošė galvą į volteriško krėslo atkaltę, lėtai pakėlė rankas ir padėjo ant ranktūrių. Šiandien jautėsi gerai. Rytą, šaipydamasis iš savo seniokiškos nemigos, buvo liepęs pakinkyti arklius į lengvą vežimaitį ir lėtai pravažiavo dar miegančiomis vėsiomis priešaušrio gatvėmis. Neraginami arkliai tingiai klapsėjo grindiniu, jis nusiėmė kepurę ir karišku įpročiu laikė ją ant sulenktos rankos.
Važiavo Jurgio prospektu, pro sustingusį vežėjo siluetą žiūrėjo į baltas Katedros kolonas, lėtai artėjančias gatvės perspektyvoje. Gaivus ryto oras glostė veidą, kvepėjo tuoj tuoj pražysiančiomis liepomis, bet dangus virš varpinės, virš pilies bokšto, virš melsvėjančių kalvų buvo pilkas, nedvelkė net mažiausias aušros vėjelis - diena bus tokia pat tvanki, slogi, nepastebimai iščiulpianti jėgas, bukinanti protą.
Vežėjas, tylus žemaitis nuo Kuršo pasienio, sėdėjo nejudėdamas, neragindamas arklių, nepliaukšėdamas botagu, nerodydamas savo šaunumo, kaip kad mėgsta vežėjai rusai. Ceidleris jį ir laikė tam atvejui, kai jam, šiaip linksmo ir guvaus būdo seniokui, užeidavo noras patylėti, pabūti pačiam su savimi. Žinojo, kad Niko - taip buvo pakrikštijęs Mykolą - niekada nieko neklaus, tylės neužkalbintas nors savaitę. Paklaustas atsakys trumpai, įsakytas nesiginčys, bet, jei jam atrodys kitaip, tai ir padarys savaip. Kartais Ceidleriui atrodydavo, kad ne jis ponas, bet Niko. Ceidleris tik sau jį vadino Niko, nes taip šaukiamas Mykolas niekada neatsiliepdavo, paprasčiausiai apsimesdavo negirdįs - galėjai rėkti į pačią ausį. Jo neakino generoliškų epoletų spindesys ir poniška prašmatnybė, ir Ceidleriui kažkodėl patiko tas laisvas filosofas, tuo labiau kad savo darbą išmanė puikiai, mylėjo arklius.
Ir dabar Niko tylėjo, nevaldomi arkliai vis labiau lėtino žingsnį prieš artėjančią kryžkelę. Ceidleris pakėlė keistai lengvą šį rytą ranką ir lazdele palietė kairįjį vežėjo petį:
- Į Antakalnį.
Mykolas, neatsigręžęs, nelinktelėjęs, švelniai patempė vadeles, arkliai pakėlė galvas.
Antakalnio gatvė, apsodinta piramidiniais topoliais, bėgo palei vilnijančias, apaugusias pušimis vėsias kalvas. Prie Vilnios ir Neries santakos Ceidleris paprašė sustoti, bet iš vežimaičio neišlipo. Tylėjo paukščiai, šniokštė vinių    fabriko užtvanka ant Vilnios, tyliai šnarėdama plukdė savo sraunius greitus vandenis Neris. Ceidleris sėdėjo ir žiūrėjo į upės vingį, mirguliuojantį tekančios saulės šviesoje, į varganus Šnipiškių namelius anapus, į šilus ant kalvų, melsvėjančius tolumoje, ir ne pirmą kartą per šias pastarąsias keistas dienas prisiminė jaunystę, Kaukazą, išpustytas vėjų baltas Kubanės stepes, sunkiai žalią pietų jūrą.
Jis gulėdavo naktimis kankinamas nesiliaujančios kaitros, jausdamas, kaip trūkčiodama plaka širdis krūtinėje ir varinėja vėstantį, stingstantį senatvišką kraują, ir girdėjo tolimus, jau seniai metų migloje ištirpusius balsus, girdėjo ir savo paties jauną skambų balsą, matė save tarsi kažką kitą - žvitrų, gražų Gardino leibgvardijos husarų pulko karininką. Lengva, atlaidžiai pašaipi šypsena, jam pačiam nejuntant, nuslysdavo suvytusiomis melsvomis lūpomis. Namiškiai pastebėjo tą jo pasikeitimą, bet Ceidleris lengvai išsisuko, aiškindamasis ir skųsdamasis senio negaliomis. Negalių buvo - nebe tas amžius, bet ir dar kažkas, ko jis pats sau negalėjo paaiškinti. Ceidleris ir nesuko per daug galvos - gyveno praeitimi, ilgai sėdėdavo kabinete su knyga ant kelių. Užtekdavo perskaityti kelias eilutes, kaip šiandien, ir jis pasinerdavo į žydrą svajonių ir būtojo laiko rūką. Dažnai matydavo tuos pačius vaizdus, prisimindavo tuos pačius žmones, įvykius, bet kiekvieną kartą jie iškildavo prieš akis nauji, švieži, stebinantys savo ryškumu. Ir visada nuspalvinti, persmelkti, kaip tas rožių kvapas kaitroje, aštraus ir kartu švelnaus liūdesio, gailesčio - nežinojo, kaip pavadinti - gal ilgesio, kad jau niekas niekada nesugrįš, neprisikels iš kapų; bet tas jausmas nebuvo gniuždantis, tas gailestis ir liūdesys nebuvo beviltiškas, juodas - ne. Iš pradžių gal nerimą kėlė tik tai, kad su niekuo, kaip buvo įpratęs, negalėjo tais vaizdais pasidalinti, net nebandė, nes juos visus lydėjo tarsi kažkoks tylus perspėjimas - čia tik tau, tau vienam skirta. Mirusieji nepažino ir nenorėjo pažinti gyvųjų, o jis pats - tai suvokė aiškiai ir ramiai - jau nepriklausė pastariesiems, nors dar nebuvo visiškai įžengęs į pirmųjų draugiją. Testamentas gulėjo sutvarkytas geltoname voke, įdėtas į stalo stalčių, ir jis buvo ramus dėl pasiliekančiųjų. Kažin ar kas daugiau jiems rūpėjo?
Praėjusią savaitę, kai dar jautėsi gerai, būdamas labdaringame baliuje ir klausydamasis, kaip jaunutė panelė madingos tabakinės spalvos suknele nedrąsiu virpančiu balsu dainuoja seną romansą, jis stebėjo veidus, sėdinčius šalia jo, aplink jį. Veidus nuobodžiaujančius, dirbtinai pagarbius, bailius, abejingus, liūdnus, su slepiama pagieža, gal net neviltimi, ir galvojo, kad kiekvienas iš jų taip pat turi kažkokį slaptą - ne, ne tas žodis -tikrą savo gyvenimą, kurį ne visada lemta pamatyti kitam, nesvarbu, koks jisai - menkas, liūdnas, išpuikęs, tuščias, bet turėjo būti ir kažkas nepakartojamai gražaus, kas nors būtinai, nors mažytis krislelis turi juk būti kiekviename; ir jis atsiminė, kaip kartą dar visai vaikas lakstė ankstų vasaros rytą po senelės dvaro parką kaime. Žiburiavo, mirgėjo rasos lašeliai ant skaisčiai žalios, jaunos žolės, skambėjo paukščių balsai, žiugž-dėjo drėgnas nuo nakties vėsos smėlis po jo mažomis pėdomis, už parko, besileidžiančio ir staiga sustojančio ant skardžio, birželio saulės ir gaivos pilnuose laukuose, po medžių lajomis stūksojo valstiečių trobelės samanotais šiaudiniais stogais, ir jo vaikiška siela buvo pilna lengvo vasaros ryto džiugesio. Sustojo tada ant skardžio ir žiūrėjo į tuos laukus, į tas tolumas, į dangų, švelniai mėlynuojantį virš viso to šviesaus pasaulio, čiurleno tyliai persiškomis kaskadomis vanduo iš vieno parko tvenkinio į kitą, liejosi saulės spinduliai pro medžių lapus, jis perbėgo akimis per mirguliuojančius šešėlius ant vejos ir staiga pamatė didžiulį, degantį šalta blyksinčia ugnimi    rasos lašą. Akimirksniu užmiršo viską. Ne, neužmiršo - viskas aplink staiga įgavo kitą, slėpiningą, tik toje pasakiškoje šviesoje matomą prasmę. Atsitokėjęs pribėgo arčiau. Spinduliavo rasotoje parko žolėje deimantinė senovinio senelės žiedo akis. Drebančia ranka pakėlė vėsų žiedą ir nulėkė pas senelę. O dabar, sėdint šitoje salėje ir gęstant už langų šviesiai birželio žarai, iškilo sieloje ta paslapties ir didžios prasmės sekundė, kurią pirmą kartą atvira ir imlia vaiko širdimi jis buvo patyręs kadaise.
Gal nuo to vakaro ir prasidėjo? Ar jau seniai kaupėsi ir brendo tyliai viduje, jam nepastebint ir nejaučiant? O gal kalta kaitra, su ja užėjusi negalia, privertusi keisti gyvenimo būdą, privertusi kiurksoti krėsle? Ceidleris šyptelėjo: tardau save kaip per daug uolus trečiojo skyriaus valdininkas. Tarsi viską galima ir reikia paaiškinti, tarsi nuo to kas pasikeistų, tarsi galėčiau sustabdyti kaitrą, bėgančias mintis - kam?
Rytą stovėdamas žiūrėjo į mirguliuojantį Neries vingį, į melsvėjančias kalvas, tolstančias ir nykstančias migloje, suposi siauros valtys, ramindama, liūliuodama teškėjo upė ir viskas - ir tos kalvos, ir ta veržli greita srovė, ir tas senas Lietuvos didžiųjų kunigaikščių miestas su savo bokštais, rūmais, pilim, stūksantis už jo nugaros, kėlė, žadino jausmą, kurio jis nemokėjo įvardyti ir kuris - tą žinojo gerai - buvo svetimas, nepažįstamas tam jo dabar gyvenamam laikui. Jei tai galima pavadinti gyvenimu.
Kabinete prietemoje už stiklinių spintų durų dulksvai žvilgėjo paauksuotos knygų nugarėlės, apačioje, salone, tiksėjo pavargęs nuo kaitros ir senatvės laikrodis, girtas valdininkas svirduliavo šaligatviu, niekaip nepataikydamas užsimaukšlinti uniforminės kepurės ant praplikusios galvos, žiovavo, nepridengdamas burnos su iškirmijusiais dantimis, policininkas prie gatvės   kampo. Saulė pasisuko, ir rožių krūmai lengviau atsiduso šešėlyje. Tirštas jų kvapas iš lėto ėmė kilti aukštyn, sunkiai ritosi per slenkstį, šliaužė kliūdamas už turkmėniško kilimo ornamentų per kambarį, dusdamas, alpdamas sukinėjosi kertėse, lindo po knygų spintomis, po rašomuoju stalu, ieškodamas nors menkiausios skersvėjo srovelės, atsimušdavo į masyvias, apmuštas oda dvivėres kabineto duris ir vėl, banguodamas ir raitydamasis, sruvo įkaitusiais akmeninio balkono kraštais atgal į sodą, kuris vis taip pat stovėjo nejudėdamas, kentėdamas, laukdamas nakties, rasos, vėsumos.
Ceidleris atsistojo, susirado spintoje kahoro butelį. Tirštą krešančio kraujo spalvos vyną jam buvo rekomendavęs gydytojas, toks pat seneliukas kaip ir jisai.
-	Mūsų amžiuje, ekscelencija, jau reikia, kad kas nors pašildytų širdį. O kas bepašildys, jei ne geras, prisigėręs pietų saulės vynas? Jums teko tarnauti Kaukaze?
-	Teko, - atsakė Ceidleris, - teko, trisdešimt aštuntaisiais.
-	Taaip, - pavydžiai nutęsė gydytojas, - husare, linksmas vėjo vaike. O aš visą gyvenimėlį - Baltijos miglose.
Laikė vyno taurę virpančioje rankoje. Raudoni šilti atšvaitai krito ant stalo, ant pirštų, dusliai, trūkčiodama plakė širdis, slinko vos vos judėdamos sunkiosios popiečio valandos.
Išgėrė limpantį prie gomurio vyną, girtasis valdininkas gatvėje atsirėmė į medį, numetė kepurę ir uždainavo prikimusiu, bet stipriu balsu:

				Nurimk, nutilk, aistra maištingoji,
				Sielos liūdnosios nekamuok...

Ir pravirko. Policininkas, susinėręs rankas ant pilvo, spoksojo į jį. Ceidleris užsimerkė - lengvai, maloniai svaigo galva.
Nikolajus I nemėgo Gardino leibgvardijos husarų pulko. Po didžiojo kunigaikščio Konstantino mirties, kurio asmeninė gvardija pulkas buvo, Nikolajus jį nugrūdo į Seliščės kareivines, į tuščią pelkėtą kraštą 140 varstų nuo Peterburgo, į antrąją kavalerijos diviziją. Paklaikėlis Konstantinas sukomplektavo dalinį pagal savo skonį. Tai buvo ne husarų pulkas, bet laukinė orda, keisčiausias mišinys žmonių, charakterių, rasių, visokio plauko avantiūristų, nuotykių ieškotojų, nešiojančių tik vienodą uniformą. Buvo lenkų - pasipūtęs tuščias grafas Račinskis, dar tuštesnis Grodeckis, lietuviai kunigaikščiai Giedraičiai, karštakošis prancūzas grafas Tulūzas de Lotrekas, jo tėvynainis de Ruso, vokiečiai - Bergas, Herlachas, anglas Merfeldas. Velionis Konstantinas sugebėjo vieną rasti net iš Gerosios Vilties kyšulio. Girtos orgijos, kortos, dvikovos, žiaurūs pokštai - tuo garsėjo Gardino husarai. Trisdešimt septintaisiais pulką perėmė kunigaikštis Bagrationas-Imeretinskis, ir visi greitai pajuto kietą naujojo vado ranką. Vienas paskui kitą išnyko kortuotojai, dvikovų ir peštynių mėgėjai, rytais pratybų aikštėje vėl liejo prakaitą, mankštindami eskadronus, karininkai.
Jis sėdėjo savo kambariuke ir piešė draugų karikatūras. Nors buvo tik popietė, bet teko uždegti žvakę - lauke šėlo vasario pūga, barbendama į langus sausomis sniego kruopomis. Tais metais jis dažnai sėdėdavo vakarais vienas ir, bandydamas pamiršti Sofi - šviesiaplaukę, apvalutę, tingiomis žydromis akimis divizijos vado žmoną, piešė, lipdė figūrėles iš molio. Už sienos, akompanuodamas pats sau pianinu, niūniavo poručikas Krasnokutskis, ir Ceidlerį staiga suėmė tokia neviltis, tokia nuobodybė be prošvaistės - rodės, kad jis taip ir sėdės amžinai vienas pustamsiame šaltame kambary, klausydamasis, kaip nepaliaudama švilpia už lango pūga, kaip mirksi ant stalo apvarvėjusi žvakė, judindama šešėlius ant sueižėjusios, kalkėmis dažytos sienos, blykčiodama   ant bronzinės husarų kardo rankenos. Numetė plunksną - ji tekštelėjo ant stalo, paberdama juodų smulkių rašalo dėmių virtinėlę. Buvo įteikęs raportą, prašydamas pervesti į veikiančiąją Kaukazo armiją, bet raštas tikriausiai dūlėjo įmestas į valdininkų stalčių šalia pelių apgraužtų juodos duonos plutų, o jis ir numirs čia iš nuobodulio, belaukdamas atsakymo. Pažvelgė į pistoletus ant sienos - velniop viską - Sofi, kareivines, muštrą, velniop karjerą, velniop viską. Ir tuo metu išgirdo žingsnius ant laiptų, skubiai apvertė nebaigtą piešinį. Tarpduryje stovėjo Lermontovas, apsnigta pilka milinė su raudonais atvartais, barškantis, neprisegtas ant kabliuko kardas. Nedidelio ūgio, kreivomis trumpomis kavaleristo kojomis, negražus sukritęs veidas ir gyvos, didelės, kiek išsprogusios apvalios akys.
Jis pasodino netikėtą svečią ir, vos neverkdamas dėl staiga užplūdusio draugystės ir prieraišumo jausmo, bėgiojo po kambarį, rėkavo ant apsnūdusio pasiuntinio, ieškojo taurių, nusidegino rankas į įkaitusį virdulį. Matė Lermontovo profilį užpustyto lango fone, ironišką, bet šiltą šypseną ir vos galėjo susilaikyti nepuolęs jam ant kaklo. Ceidleriui buvo gėda tokio vaikiškai atviro savo džiaugsmo, ir tarp begalės vienas paskui kitą lekiančių klausimų jis sumurmėjo:
-	Tu jau atleisk, aš kaip sena pana. Žinai, čia taip nusisėdi, toks nuobodulys... Tik arklio užpakalį matai ir Chaleckio totoriškas akis...
Nuo Lermontovo veido dingo, tarsi pūgos nupūsta, ironiška šypsena:
-	Ką tu, aš taip džiaugiuosi.
Ir Ceidleris pajuto, kaip virpa jo balsas. Tik dabar pastebėjo, kad priešais sėdintis husarų poručikas menkai bebuvo panašus į tą senelės išlepintą smailialiežuvį berniūkštį, kokį jis pažinojo junkerių mokykloje. Visai ne jaunuoliškas nuovargio ir liūdesio šešėlis veide. Ceidleris akimirksniu  apsiramino.
Jiedu sėdėjo ir neskubėdami kalbėjosi. Traškėjo malkos krosnyje, nurimo pūga, plūdo mėnesiena pro apšalusius langus. Pasiuntinys keliskart keitė žvakes, pūtė prigesusį virdulį, ir niekada gyvenime Ceidleriui jau nebeteko taip kalbėtis, taip jausti kitą žmogų, taip atsiverti pačiam. Atsiverti visa tauriąja žmogaus puse, be to įkyraus, nusibostančio, nemalonaus atlapaširdiškumo, kuris nieko nepasako apie kitą, nieko neduoda tau, kuris kvailas ir varginantis kaip svetimas meilės laiškas. Jis jautė tada - ir buvo visiškai tikras, kad tai jaučia abu, - didelės ir tikros draugystės pradžią. Draugystės, kuri tenka retam žmogui šioje žemėje.
Po savaitės atėjo įsakymas - Ceidleris skiriamas į Nižnegorodsko dragūnų pulką, į Kaukazą. Visi jie susirinko pas Maskvos plento pašto stoties laikytoją storulį vokietį Karlą Grau ir puotavo iki pat ryto. Visi jauni, visi linksmi, nepaisant išsiskyrimo, viskas tada dar atrodė prieš akis, viskas pasiekiama, viskas įmanoma ir visi jie, gal išskyrus Lermontovą, tikėjo, kad liausis siautęs stingdantis nikolajiškas vėjas ledinėje imperijos stepėje, tikėjo, kad ateis kitos, laimingesnės, šviesesnės dienos. Trenkiant pulko maršui, jį pasodino į pašto trikinkę, šoktelėjo, suskambėjo varpeliai, ir rogės nulėkė pro dryžuotus stulpus minkštėjančiu nuo kovo saulės keliu.
Po ilgos ir varginančios kelionės, jau visai naktį, Ceidleris atsidūrė Tamanėje. Jis vaikščiojo po apšepusį miesteliūkštį su žiovaujančiu dešimtininku ir niekaip negalėjo rasti nakvynės - čia apsistodavo karininkai ir valdininkai, vykstantys arba grįžtantys iš Kaukazo. Pagaliau jį nuvedė prie mažos nendriniu stogu trobelės. Dešimtininkas prikėlė šeimininką ir įvedė Ceidlerį į mažą, nešvarų kambarį. Jis pasižiūrėjo pro apmusijusį, įskilusiais stiklais langelį - lūšna stovėjo ant stataus jūros kranto. Ryškioje mėnesienoje žibančios vilnys be    garso plakėsi į smėlėtą krantą apačioje. Jis taip ir stovėjo, kol pasiuntinys klojo gultą, priglaudęs išvargusią karštą kaktą prie vėsaus stiklo, žiūrėjo į spindinčią jūros tolumą. Už jo nugaros - tūkstančiai varstų, sunkiai išvažiuojamų kelių, ten liko draugai, liko paprastas, nuobodus ir, žiūrint dabar iš tolumos, toks mielas gyvenimas. Sofi... Stengėsi atsiminti jos veidą, bet prieš akis neaiškiai šmėkščiojo tik blyški ovali dėmė, niekaip neįgaunanti ryškių kontūrų. Bandė prisiminti jos balsą, jos judesį, kai sakydama -„Oi! Ką jūs sakot?” - glausdavo delną prie skruosto. Kadaise vien nuo to jam imdavo stipriau plakti širdis, ir... negalėjo. Lyg būtų praėję dešimtys metų nuo to ankstyvo kovo ryto, kai nerangiai jausdamasis su neįprasta ir juokinga Nižnegorodsko dragūnų pulko uniforma, plazdėdamas šarovarais, su kardu per petį, su kiveriu iš juodo ėriuko kailio ir atsikišusiu, didžiuliu kaip varnalėšos lapas snapeliu jis virpančia širdimi ėjo atsisveikinti su ja, bučiavo jos ranką ir manė, kad net mirdamas su čečėno kulka širdyje prisimins tą akimirką, tas akis, tą mažą, kiek palenktą į šoną šviesią galvutę. Ir štai - negalėjo prisiminti. Nejaugi viskas taip greitai išblunka nepastovioje žmogaus širdyje, nejaugi taip greitai viską apneša laiko ir kelio dulkės? - klausė jis su nerimu savęs. O gal aš nemoku mylėti, gal mano širdis šalta ir nejautri?
Sukriošęs generolas leitenantas Ceidleris žiūrėjo į jauną dragūnų karininką, stovintį nešvarioje pirkioje mėnesėtą naktį prie lango, ir jam pasirodė, kad pajuto švelnų, kvapų jūros alsavimą ant savo raukšlėto veido. Pakėlė apsunkusius tvinkčiojančius vokus - medžių šešėliai jau tiesėsi per gatvę, bet visur, net sodo pavėsyje, tebetvyrojo ta pati sunki, nusvirusi kaip katafalko calūnas tvankuma.
Ne, ne širdies abejingumas buvo kaltas. Dabar jis galėjo drąsiai sakyti,  žiūrėdamas iš juodos senatvės duobės į spindintį jaunystės kalną, - tiesiog anas jaunas žmogus, kaip ir visi jie, laukė meilės, tos vienintelės, tikros, nepaprastos, jis skubėjo, kaip ir visi jie, kaip ir visi jie vaizduotės nupieštą paveikslą palaikė už tikrą. Ir nieko blogo - širdis mokosi mylėti, žmogus mokosi gyventi, tik visa bėda, kad dažnai, taip nieko ir neišmokęs, pamato, jog laikas baigėsi, jog viskas baigėsi ir kaip tik tą akimirką, kai tariasi jau žinąs, jau supratęs, kaip reikia, ką reikia. Ir nereikia galvoti - o, jei aš galėčiau! Jei aš galėčiau vėl pradėti viską iš pradžių dabar, kai viską žinau, kai tiek daug suprantu, nebedaryčiau tų klaidų ir vingių, mokėčiau išvengti melo ir išdavystės, nebedaužyčiau galvos į sieną - ir graži nepakartojama upė virstų tiesiu kaip styga, nuobodžiu kanalu, kuriuo apsnūdę, negyvi vandenys vis tiek plauktų į tą pačią begalinę mirties jūrą.
Ir šitas staigus upės vingis jį netikėtai nunešė „už Kaukazo sienų”, kur jis pamatė tikrą - purviną, kruviną karo veidą, kur sužinojo, kiek nedaug ir, kartais, kiek daug vertas žmogus. Daug ką, ką jam teko pamatyti ir patirti ten, jis atsiminė visą gyvenimą: raudonas šūvių liepsneles dygliakrūmio tankumyne, baimės prakaito kvapą, sužeisto arklio žvengimą, šaltą kalnų blizgesį, sušaudyto abchazų berniuko akis. Jis atsibudo ankstų rytą. Viskas buvo nutvieksta šviesios ankstyvos vasaros saulės, kuri visada Ceidlerį nuteikdavo pakiliai. Vos girdimai ošė jūra, virpėjo nuo švelnaus ryto brizo smailos stepių žolės ant akmenuotos skardžio briaunos. Viskas tą rytą buvo puiku - ir Jaša, kaip niekada laiku atsikėlęs, jau buvo užkaitęs virdulį, neraginamas uoliai blizgino batus, ir laivas stovėjo prieplaukoje - nereikės čia kamuotis laukiant, o prieš akis - Kaukazas, pavojai, šaunūs kovos draugai... Jis nusišypsojo iš staiga užplūdusio vaizduotės žaismo, pavalgė su apetitu, išgėrė arbatos ir išėjo į lauką. Atsisėdo palei akmeninę tvorą, juosusią kiemą. Toli jūroje matė Kerčės krantą, kuris kaip rožinė juosta palengva blykšdamas nyko violetinėje tolumoje. Iš kitos trobelės, stovėjusios tame pačiame kieme, išėjo kokių devyniolikos metų totorė, matyt, šeimininko dukra. Ji sustojo tarpdury ir, tarsi visai jo nepastebėdama, žiūrėjo prisidėjusi delną prie kaktos į prieplaukos pusę. Jį apstulbino nuostabus merginos grožis. Nieko totoriško nebuvo jos veide - taisyklingas antikinis profilis, didelės mėlynos akys su juodomis blakstienomis, ant pečių abipus gražaus balto kaklo iš po aksominės kepuraitės sviro ilgos vešlios kasos, šviesiai lelijinis bešmetas, suveržtas diržu, ryškino jos grakštų liauną liemenį, iš po plačių šarovarų buvo matyti mažytės pėdos, apautos geltonais minkštos odos bateliais. Ji ilgai žiūrėjo pro jį, paskui nuleido ranką, ir jis nustebęs pamatė liūdesį jos veide. Giedras rytas, dangaus žydruma, šviesios jūros tolumos, merginos grožis ir tas liūdesys - nematytas rytietiškas liūdesys nustebino ir sudomino. Jis atsistojo ir nusilenkė, bet mergina tiktai perbėgo akimis jo veidą ir dingo trobelėje. Išgirdo, kaip tarkšteli užšaunamas skląstis.
Važiuodamas pro Kaukazo linijos fortus, jis dar ilgai prisiminė tą rytą, merginą ant slenksčio, violetinį Kerčės krantą, blykštantį tolumoje, ir viskas atrodė taip be galo reikšminga, svarbu, kažkuo tarp savęs susiję. Kartais jis net manydavo, kad jei suprastų, įmintų tą mįslę, kažkas svarbaus ir reikšmingo atsitiktų jo gyvenime. Niekam nepasakojo apie tą savo nuotykį, paskui po truputį viskas užsimiršo - ne, neužsimiršo, bet nuslūgo ir tūnojo kažkur giliau. Ir buvo tik vienas žmogus, kuriam jis norėjo pasipasakoti, kuris galėjo suprasti.
Kiek daug veidų, susitikimų, įvykių išbluko, pranyko, nepalikę jokio pėdsako atminty! Ir kodėl tuos kelis, rodos, tokius nesvarbius ir nereikšmingus dalykus prisiminė su mažiausiomis smulkmenomis? Gal tai buvo ženklai jo kelyje, kurių jis nesuprato, kurių reikšmės tada neįvertino, pro kuriuos pralėkė nesustodamas ir kurie kaip nebylus priekaištas iškyla prieš akis iki šiolei?
Keisti ir nepaaiškinami likimo vingiai. Po keleto metų perskaitė „Tamanę” ir nustebęs atpažino ir tuos du namelius ant stataus jūros kranto, ir merginą, ir violetines jūros tolumas, ir baltą mėnesieną. Skaitydamas matė viską su menkiausiomis smulkmenomis, matė net tas smailiaviršūnes stepių žoleles, svyruojančias ant akmenuoto skardžio švelniame ryto brize. Viskas ten buvo taip, kaip jis jautė tada. Ir krūptelėjo - kaip arti eita kitomis pėdomis, tik jis laimingai pravažiavo Piatigorsko kryžkelę - lemiamu momentu jo moneta nenukrito į kryžkelės dulkes, jis neišvydo griežto Nikolajaus profilio ir nepasakė: jei jau pats tėvelis caras liepia... Jo karieta pravažiavo pro šalį ir štai jau penkiasdešimt metų, jau girgždėdama ir dejuodama, rieda tolyn viena. Penkiasdešimt metų. Jau visai į pabaigą amžius. Sunkus, šaltas, slegiantis jų jaunystės, jų gyvenimo amžius, bet vis dėlto jisai jų - žmogui neduota pasirinkti. „Pilnatis švietė į nendrinį mano naujojo būsto stogą.” Ir vėl jis mato viską aiškiai, vėl plaukia mintys, nors vis lėčiau ir lėčiau sukasi išgverę ratai. Jis nesulauks naujo amžiaus pradžios, atversta knyga guli ant jo kelių, ir šviečia mėnesiena joje, ir dūžta mėlynos amžinos bangos prie trobelės ant stataus jūros kranto.

Naktį, kaip visada, ėmė kilti tamsūs audros debesys, be griausmo plačiomis juostomis žybsėjo raudonas amalas virš juoduojančių kalvų viršūnių. Debesys slinko be galo lėtai, pakilo iki trečdalio dangaus ir sustojo visai prie pat miegančio miesto.
Ceidleris mirė prieš aušrą Vilniuje, savo namuose, 1892 metų birželio tryliktą dieną.