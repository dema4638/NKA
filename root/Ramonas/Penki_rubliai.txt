Kolūkio laiškininkas Mykolas Burbeikis pavalgė virtos dešros su raugintais kopūstais, pasėdėjo prie krosnies žiūrėdamas, kaip už šarmojančio virtuvės lango dūksta vasario pūga, atsiduso, apsivilko kailinukus ir išėjo į lauką. Šaltis nekrito, o pūga smarkėjo. Bus kelius užpustę, ramino save, neprasikas mašina iš Veiviržėnų. Nujosiu ir parjosiu. Kiek čia to kelio. Balnojama Drisė atsigręžusi priekaištingai pažiūrėjo į surūgusį Burbeikį. Je je, tokiu oru. O ką padarysi? Ir tau, ir man ne pirma jaunystė. Pensijos. Reik. Ir išjojo. Drisė, nuleidusi galvą, brido per sniegą atsargiai statydama kojas, Burbeikis prisimerkęs žiūrėjo į visai užneštą kelią ir, kad neužsnūstų, vis ragino kumelę — niooo, niooo. Užpakalis šilo nuo arklio nugaros, kailinukų vėjas neperpūtė, kojoms veltiniuose nešalta, kad nekirstų sniegas į akis, būtų visai neblogai. Ė, kad taip atbulam Kumelė ir taip nueitų, bet dar pamatys kas, plepės iki vasaros. O laikraščių kiek bus! Jau seniai bebuvau. Ėmė skaičiuoti. Skaičiavo, skaičiavo ir išėjo savaitė su kaupu. Barsis Petkienė. Bet kas tuos laikraščius skaito? Zenius — ne, Markvaldienė — ne, jai tik puslitriui susivynioti ir dar kai kam, Zimkaus Vaikas — ne, Ševelis — ne, kažin ar dar skaityti moka, na Šarka, bet viena šarka ne pavasaris. O laiškų nebus. Du trys gal bus. Vaikai dabar tingi rašyti, o ką rašyti, jei ir taip viskas gerai? Lašinių ir dešrų neseniai visi buvo suvažiavę, tai kam rašyti? Burbeikis pralinksmėjo, ir paštas jau čia pat. Dėžikė mėlynuoja, sniego iki durų, pėdų nėr — vadinas, mašinos nebuvo, pensijų nėr, o laikraščiai pas jį po televizorium neprapuls. Dvi savaites pragulėjo, pagulės ir dar. Ar penkis nuneši, ar septynis — vis tas pat.
Petkienė nepyko, laiškų nebuvo, laikraščių buvo, tai kas, Drisė paneš, — ir Burbeikis į duris.
—	O pensijų ar neimsi? — sustabdė Petkienė.
—	Ar tai yr? — nesislėpdamas nuliūdo Burbeikis.
—	Yra, yra. Rytą su traktoriumi nuvažiavo ir parvežė.
Suskaičiavo pinigus, Burbeikis pasirašė, užsiropštė nuo akmens ant sušalusios Drisės ir nujojo. Blogi popieriai. Čia tam, čia anam, dar Urbienei miškuose, skaičiuok neskaičiavęs, sukis nesisukęs, o dvi dienas reiks kratytis. Neapsisuksi per vieną. Kiek dabar tos dienos! Jei pūga nesiliaus, tai visai vėlai švis. O kad liautųs — nematyti. Nujosiu šiandien pat į Urbiškę, tarė sau. Atsiliksiu, ir rami galva.
Pakeliui į Urbiškę gyveno Ševelis. Veik plyname lauke nedidelė trobikė ir tvartas po vienu stogu. Dvi obelikės už namo į pietų pusę. Buvo keturios — viena nudžiūvo, vieną zuikiai nugraužė. Ševelis vis žadėjo atsodinti, paskui ir žadėti užmiršo. Taip ir liko. Vėjas barškino apšalusį kibirą ant šulinio svirties; išgirdęs arklį, suurzgė šuniukas būdoje, bet į lauką nelindo, kas tau lįs! Burbeikis su sunkiu laiškanešio krepšiu nukrito į pusnį, pririšo kumelę prie statinio, pasibeldęs ir nelaukęs „prašom“, kartu su šaltu garų kamuoliu įsiveržė vidun. Ir Ševelis buvo, ir Ševelienė. Ševelienė sėdėjo prie krosnies, skruostukai raudoni. Kai jauna buvo — raudoni, paseno — irgi raudoni. Ševelis sėdėjo ant lovos. Ant lovos galo kabėjo lazdžiukė, už lovos galo stovėjo stalas. Ševelis taip ir sakydavo — ko čia vaikščioti iš vienos vietos į kitą, pavalgai ir čia pat bimt ant šono. Ko čia vaikščioti?
—	Labas. Pensija! — apsidžiaugė Ševelis.
Ir Ševelienė apsidžiaugė. Burbeikis nukėlė krepšį nuo peties ir atsisėdo ant suolo prie stalo kampo.
—	Nusivilk, — pakvietė Ševelis, — sukaisi.
—	Kad neužsibūsiu. Reikia į Urbiškę dar nujoti.
—	Tokiu oru? — nustebo Ševelis. — Ar pasiutai, šuo iš būdos nelenda! Juk nelindo?
—	Nelindo, — patvirtino Burbeikis.
—	Nu matai. Į Urbiškę. Palauks Rozalija. Ar šiandien pinigus į kojinę įkiš, ar rytoj. Juk vis tiek į kojinę.
— 	Į kojinę, — patvirtino Burbeikis, — bet vis tiek reik.
—	Kas reik, tai reik. Bet juk ne gaisras?
Burbeikis nutylėjo ir, atsidaręs krepšį, ištraukė sąsiuvinuką, paskui ėmė skaičiuoti pinigus, pasižiūrėjęs, kiek ten parašyta.
—	Kiek man?
—	Kaip visada. Pasirašyk, — pastūmė sąsiuvinuką ir ėmė graibyti po krepšį tušinuko. Toj kišenėj, iš kurios ištraukė pinigus, nebuvo. Pasižiūrėjo į kitą. Ir ten nebuvo. — Jau būsiu pametęs, — atsiduso Burbeikis. — Toks geras tušinukas buvo. Ieškok kuo pasirašyt, — paragino dar vis tebeskaičiuojantį pinigus Sevelį.
—	Kad neturiu, — atsiliepė anas, tingėdamas keltis. — Moč, paieškok.
Ševelienė nutapsėjo į kitą kambarį ir atnešė pieštuką.
— 	Netinka, — pasakė Burbeikis, — necheminis netinka. Gal tarp laikraščių?
Išvertė laikraščius, iškratė krepšį, paskui po vieną perkrovė atgal. Nebuvo.
—	Gal rašalo turi?	 
—	Moč, paieškok.
Ševelienė vėl nutapsėjo į kitą kambarį. Šį kartą grįžo su rašaline ir plunksnakočiu.
—	Onikės čia, kai dar į mokyklą ėjo.
Burbeikis atsuko rašalinę ir bakstelėjo plunksna. Sausa. Dar netikėdamas sujudino. Nieko. Pažiūrėjo, primerkęs vieną akį, vidun, pavertė ir iškratė keturias sudžiūvusias muses.
—	Kaip dabar bus? — truputį sunerimo Burbeikis.
—	Pareisi namo ir pasirašyk, — nuramino jį Ševelis. — Didelio čia daikto. Ar tu pakeverzosi, ar aš.
—	Ėėė, už parašo klastojimą atsitūpt galima, — išsigando Burbeikis. — Juokai čia menki. Bus kaip mūsų buhalterei. Žinai, kiek gavo?
—	Tai jinai juk pasiėmė pinigus, o tu juk atidavei?
—	Mmmm, — numykė Burbeikis ir pats sau pagalvojo: o velnias tave žino. Imsi ir pasakysi, kad negavai, ir turėsiu pridėti iš savo. Trisdešimt rublių ant kelio nerasi. Prašyti iš Ševelio pinigų atgal nedrįso. Neduos vis tiek, žaltys, ir ką tu jam padarysi, o išeiti be parašo — irgi. Tai įkliuvau, pamanė.
—	Šilta.
—	O tu kailinukus nusivilk, — vėl paragino Ševelis.
—	Je je, paskui pertrauks lauke vėjas ir atgulsi.
Nusivilko kailinukus, neskubėdamas nupurtė ištirpusį sniegą. Ir nuo kepurės nupurtė. Pakabino dailiai prie durų ir atsisėdo vėl ten pat ant suolo prie stalo kampo. Ševelis apsidžiaugė, kad bus proga paplepėti. Per tas velnio pūgas ir užeit niekas nebeužeina. Paplepėjo. Ševelis tauškia, o Burbeikiui vis neramu. Kaip čia dabar bus? Pražuvo mano Urbiškė, nesulauks Rozalija. Ir arklys lauke. Sušals Drisė. Nors užvėjy pririšo, gal nesušals. Ir ką dabar daryt? Mažumą dar paplepėjus, tuk tuk į duris ir įėjo Martinkus iš už upės. Ševelis apsidžiaugė kaip gimine.
—	O, būsim trise. Sumetam kortom?
— 	Sumetam, — mielai pritarė Burbeikis. — Vežimą.
Martinkui vežimas nepatiko, Ševeliui taip pat, tad sėdo lošti šešiasdešimt šešių. Burbeikis nubėgęs ir Drisę įvedė, pririšo daržinėj taip, kad Ševelio šieną pasiektų. Nepasius Ševelis dėl poros saujų. Pliekė pliekė ir ėmė pabosti. Trise šešiasdešimt šeši tai ne keturiese, o kad dar kas per tokią pūgą ateitų, kažin ar sulauksi. Bandė kalbinti Ševelienę. Ta tik nuraudo kaip kibinama — eikit jūs nuo mano galvos!
—	Sukertam akį, — pasiūlė Ševelis.
— 	Iš pinigų, — sunerimo Burbeikis ir prisitraukė krepšį arčiau, — neee. Iš pinigų ne.
—	Ko bijai? Taip sau, dėl juoko, po kelias kapeikas. Kitaip dvidešimt vieno nepaloši. Kas čia po kelias kapeikas?
—	Je, po kelias kapeikas, o paskui ir iš rublių...
—	Nebijok, — paragino ir Martinkus, — visą vakarą loši ir rublio nepraloši, o gal korta kris? Dar išloši.
— 	Išloši, išloši, — pritarė Ševelis. — Atmeni, amžinatilsį daktaras Biliūnas? Dvarą buvo išlošęs. Ponas jau paryčiais tik strykt nuo stalo ir kartis į daržinę. Iš kilpos ištraukė. Taip Biliūnas jam ir dovanojo. Geras žmogus buvo. Atmeni?
—	Atmenu. Geras, — sutiko Burbeikis. — Bet iš pinigų...
—	Iš kokių čia pinigų, — vėl įsikišo Martinkus. — Iš kapeikų.
—	Kad neturiu, — gynėsi prispirtas Burbeikis, — neturiu.
—	O pensiją gavai? Juk namie dar nebuvai?
—	Nebuvau, — ėmė nusileisti Burbeikis.
—	Dalink, Steponai, — pasakė Ševelis Martinkui.
Tas nieko nebelaukdamas ėmė mitriai pašyti nuzulintas kortas.
—	Tau gerai, — vis dar niurnėjo Burbeikis, tiesdamas ranką, — savo kortas pažįsti...
—	Ne mano, — užginčija Ševelis, — Ribučio, va Martinkaus paklausk.
—	Ne jo, — patvirtino Martinkus, — tikrai Ribučio.
Burbeikis dar pasižiūrėjo į sąsiuvinuką — 35 rub. 68 kap. Na, tas šešiasdešimt aštuonias galima paimti. Nepastebės Pulcherija. Ėmė lošti. Po tris kapeikas. Vieną sykį, kitą sykį. Krito korta Burbeikiui kaip lašinys. Ševelis raukėsi ir Martinkus raukėsi, bet traukė kapeikas. Martinkus nebeturėjo, tai iš Ševelio skolino. Burbeikis susėmė banką. Du rubliai su viršum!
—	Tai jau eisiu, — pasakė, — temsta, reikia joti.
—	Kur čia temsta, — šoko Ševelis su Martinkum, — kur čia temsta, tuoj mėnulis patekės, bus šviesiau kaip dieną.
—	Drisė nusigaluos, neėdus, negėrus... — mėgino išsisukt Burbeikis.
—	Ką neėdus, juk mano daržinėj pririšai. Sieną pasiekia?
—	Uhu, — nenorom patvirtino Burbeikis, — bet negerus...
—	Moč, pagirdyk, — pasakė Ševelis, ir Ševelienė, pasiėmusi kibirą, ištapsėjo. — Metam po pusrublį, kiekvienam po ratą, ir baigta. Gerai?
— 	Gerai, — lengvai sutiko Burbeikis, — ne iš dvaro...
—	Taigi, ne iš dvaro, — pritarė ir Martinkus.
Ėmė lošti po pusrublį.
—	Tau, Mykolai, gerai, — pradėjo sakyti Ševelis, — pėsčias nevaikščioji, vis raitas ir raitas, o aš per tas pūgas, ir dar su savo kliše, niekur nebeišeinu. Sėdžiu kaip užmūrytas.
—	Koks čia gerumas, koks ten arklys. Metų abiem po lygiai...
—	Bet pasiari pavasarį, nesakyk, — pritarė Martinkus, — ir šieno, kad ir po kupetą, vis parsiveži, nieko nereik prašyti. Pats sau ponas.
—	Je je, — tarė Ševelis, slėpdamas gilių tūzą po pagalve, — o aš kol gaunu pavasarį. Vienas sėja, kitas akėja. Kol pats neapsidirbs, kitam neduos. Gerai tau.
—	Nesakau, kad blogai, bet kol prišienauji, kol prigramdai iš visų kampų. Gyvulys nedidelis, o suėda.
—	Kolūkio arklys, kolūkis ir pašarą turėtų duoti, juk tu pensininkas. Paskutinį kartą po rublį metam?
—	Metam, — beveik nesiklausydamas pritarė Burbeikis ir padėjo rublį ant stalo. — Kas dabar žiūri, kad tu pensininkas? Dar normą ravėti uždeda. Pulcherija jau į daržą nebeina, strėnos sustipusios visai, kaip iš vieno kaulo, o aš kada? Tiek apjoti reikia.
—	Nu, juk nejoji kasdien? — suabejojo Martinkus.
—	Joju, kaip nejoju, — supyko Burbeikis, visai nebežiūrėdamas į kortas. — Gal tu už mane nujoji? Į paštą kiekvieną mielą dienelę. Žiūrėk, vienam laiškas, kitam telegrama, dar pirmininkas kokį raštą ar popierių įduoda, taip ir kisnoji. Nuo ryto iki vakaro, užpakalį paskausta...
—	Gal iš viso?
—	O kiek ten?
—	Penki, — nerūpestingai atsakė Ševelis. Visi penki rubliai buvo Burbeikio. — Kertam iš viso, kieno bus, to bus. Jau reiks ir kiaules šerti...
—	Kertam, — sutiko Martinkus, — ne iš dvaro.
—	Kertam, — sutiko ir Burbeikis. Ševelis padalino po kortą, ir Burbeikis gavo čirvų dešimkę. — Mano korta, — apsidžiaugė, — bus jums, velniai. Joju, nejoju. Kito juoda duona už savo pyragą skanesnė.
—	Dar reik? — paklausė Ševelis.
—	Kaip nereiks, — atšovė Burbeikis — iš vienos kortos dvidešimt nesurinksi. Gavęs tūzą, Burbeikis numetė kortas ant stalo: — Mano. Dvidešimt vienas!
—	Palauk palauk, o jei ir man? Mano pirmenybė, — nepasidavė Ševelis. — Bene Drisė žvengia?
Burbeikis atsisuko į duris, Ševelis iš po pagalvės ištraukė gilių tūzą, o iš kaladės apačios — lapų.
—	Pasirodė, — pasakė Burbeikis, — nu?
—	Va ant stalo, — parodė Ševelis, — nežiūrėjau. Ir Martinkus buvo nežiūrėjęs. Ševelis atvertė vieną tūzą, paskui kitą: — Mano. Didžioji. — Ir susišlavė rublius.
—	Kaip tavo? Kur tavo? — šoko Burbeikis. — Tu jau susukčiavai.
— 	Nieko aš nesusukčiavau, Martinkaus paklausk.
—	Nieko, — pritarė Martinkus.
Burbeikis dar pašokinėjo — ką čia, vyrai, juk juokais, bet kur tu iš Ševelio begausi. Jeigu jau įsikišo į savo kišenę, tai, manyk, kaip ir nuskendo. Baigta.
Burbeikis liūdnas jojo namo. Ševelis nemelavo. Tikrai buvo mėnesiena ir šviesu kaip vidurdienį. Pūga nurimus, dar sušvilpčioja vėjas, bet jau vis silpnyn, retyn, be sniego. Ir šaltis kritęs, o gal kortuodamas įkaito? Ir reikėjo man užjoti! Kad kipšas tas kortas paimtų! Parjojo, įvedė arklį į tvartą. Drisė atsiduso laiminga ir palenkė galvą prie ėdžių. Pulcherija žiūrėjo televizorių. Baigėsi „Labanakt vaikučiams“.
—	Kur taip ilgai buvai? — paklausė.
— 	Pensijos, — atsakė Burbeikis ir prikando liežuvį. Na ir diena!
Pulcherija atsisėdo prie stalo, kur šviesiau.
—	Duok.
—	Mažiau kažkodėl šį kartą. Atskaičiavo už kažką, — dar bandė suktis Burbeikis.
—	Ir sąsiuvinuką duok. — Paskaičiavo, pažiūrėjo, dar paskaičiavo, dar pažiūrėjo. — Kur penki rubliai?
Sukosi taip Burbeikis, sukosi anaip, bet pasakė. Pabandyk nepasakyti Pulcherijai!
Rytą, anksčiau atsikėlęs, išlėkė šertis, bet pusryčių reikia pareiti, kur nueisi neparėjęs? Nieko nesakė Pulcherija. Pavalgė, net pašnekėjo — paršiukus reiks greitai pirkti, ar vėl bus tokie pat brangūs kaip pernai. Suplovė indus.
—	Tai renkis, eisim, — pasakė.
—	Kur? — išsigando Burbeikis.
—	Kur kur. Kur vakar penkis rublius padėjai.
Nieko nesakė Burbeikis. Išėjo. Pulcherija priekyje, Burbeikis užpakalyje, vis atsilikdamas ir atsilikdamas. Prie Ševelio beržynėlio sustojo. Burbeikienė nuėjo neatsigręždama. Per beržyną kiaurai matyti. Užlindo už eglikės, bet ir eglikė maža. Pasistatė kailinių apikaklę ir ėmė laukti. Nereikėjo ilgai laukti. Pulcherija greitai pargirgždėjo.
— 	Einam, ko stovi? Pietums reikia apsišerti.
Paėjo galiuką, Pulcherija atsigręžė: penkių rublių iki tūkstančio betrūko, vepeli tu! Burbeikis vilkosi iš paskos ir liūdnai galvojo: kaip aš dabar pas Ševelį užeisiu? Ne galvoj jai. Ir visada ne galvoj.