Paršelis tupėjo būdoje ratuose skausmo surakinta širdimi. Pašertas, nupraustas ir sušukuotas, jis keliavo pirmą ir, nujautė, paskutinį sykį į miestelį. Zenius dūmino cigaretę ir mąstė, ką turįs nupirkti, kiek gaus už paršelį ir kaip reiks kelis rublius nusukti nuo Liudvisės pusikei. Kadangi buvo rytas, arkliai į namus nesidairė ir smagiai bėgo keliu. Naktį suėmė šaltis, bet patekėjus saulei jau atleisdavo, o įdienojus krypo rogių vėžė. Paršelis, šiltai apklotas, klūpėjo stoiškai atsidavęs likimui.
Pirmadienis nėra gera diena, ir miestelyje iškart pradėjo nesisekti. Iki pietų, bijodamas paeiti nuo rogių, Zenius pralaukė mašinos, kuri turėjo nulakinti paršelį į mėsos kombinatą. Mašina taip ir nepasirodė. Tas šunlupys Garelis naktį prisilakęs važiavo pas mergas, įvirto į griovį ir nulaužė kardaną. Zenius nusispjovęs pasuko į Jočio geležies krautuvėlę — Liudvisė visą mėnesį urzgia, kad reikia naujo šutintuvo, nors ir senas dar visai geras, kas kad palopytas? Jočio nebuvo, tik raštelis baltavo: „Išvažiavau prekių, būsiu po pietų“. Nebuvo jo ir po pietų. Zenius patrypinėjo, pasakė negerą žodį, dirstelėjo į bažnyčią ir nuėjo į „arklidę“: taip pakrikštyta, kad turi gerti kaip arklys — stovėdamas. Paėmė alaus, padvejojęs ir žirnių lėkštę — šešios kapeikos, lyg ir nebrangu. Bestovint prie alaus atėjo žmonos giminė — Bačkys. Turi motoriuką, važinėja malksnas droždamas, tad ir pinigų kaip avižų. Ištraukė iš kailinių kišenės „Šaltupio“ butelį.
—	Su kokybės ženklu! — pasigyrė.
—	Nu, nu, parodyk.
Tikrai su kokybės ženklu, bet smarvė ta pati. Va seniau, prieš penketą metų, obuolinis vaisiukas buvo. Tai vynas! Ir stiprumo turėjo, ir skanus — veik kaip naminis. Dar alaus paėmė. Užkandos savo turėjo — Liudvisė šviežių lašinių bryzelį buvo išvirusi, duona sava, mažai kas bekepa, ir svogūnų dvi galvikės. Druskos ant stalo buvo. Kadangi užkandos atliko, tai Bačkys subėgiojo į gastronomą ir atnešė dar vieną. Kai geri, rūkai ir šneki, laikas greitai eina. Ir su Bačkiu — vis giminė, kaip atsisakysi? O pavasarį jau tvartą reiks kloti, malksnų reiks, reikia pašnekėti, susitarti, nes paskui ant karštųjų tai jo ir nebenutversi. Viską sutarė, pabaigė vyną, ir tik tada Zenius prisiminė paršelį, paliktą rogėse prie turgaus. Jetau, jetau, jei bus peršalęs ir gaus plaučių uždegimą, užės Liudvisė jį! Atsisveikino su Bačkiu ir išbėgo. Dar duonos puskepalį nupirko. Reikia gyvulį pašerti — visą dieną šaltyje ir neėdęs. Paršelis klūpėjo kaip klūpėjęs ant visų keturių. Kai Zenius susigėdęs pakasė paausį, tik pramerkė vieną akį — ne šiuo pasauliu jau gyveno. Duoną pauostė ir kaipmat suėdė. Pilvas ne brolis. Ir arkliai jau buvo visą abrakinę išgramdę, ir kitų nė vieno nebebuvo. Apkamšė paršą, sutempė strungus ir nuvažiavo. Brėško jau visai. Reikėjo skubėti, kol visai nesutemo, buvo žadėjęs kadagių pakirsti Akmenynėj, nėr su kuo dešrų rūkyti, kai melioracija praėjo, tai visi kadagiai išnyko. Kažin dėl ko? Arkliai, jausdami namus, risnojo neraginami.
Pavažiavęs už miestelio galiuką, pamatė kažką keliu einant. Lazdą nešėsi po pažastim ir terbelę rankoje. Privažiavęs arčiau, pažino Jonkų, nežinia kodėl Ševeliu vadinamą. Nemėgo to žmogaus — tingus buvo kaip barsukas ir toks pat nusipenėjęs. Rudenį per kūlę svėrė. Valdiškas centneris ir penkiolika kilogramų be šimtasiūlio. Jokio darbo nemėgo, tik naminę varyti, kortomis lošti ir plepėti. Ir įsitaisyti visur, kur lengviau, mokėjo. Pamosuoja šake saują padurdamas, paeina į pašaliuką ir plepa ant koto pasirėmęs. Paskalas gaudė kaip boba. Ir tą lazdą tik dėl akių nešiojo. Kadais girtam arklys kepštelėjo truputį, tai ir vaikščioja pasiramsčiuodamas, kai kiti mato, ir vis giriasi, kad invalidumą gaus. Bet ką darysi — reikia paimti, naktis čia pat. Bet tas, nelaukęs pakviečiamas, suriko tprūūū! — vos arklių nepabaidė. Įsirito į roges, Zenių visai į pašalį nustumdamas. Tokiam nė motais — užpakalis kaip spinta. Truktelėjęs, bet, dyvai, ne per daugiausia. Prisiminė, kad pats su kvapeliu, ir sumirksėjo, — bet svogūnais kandom, bus permušę. Užpakaly nepatenkintas kriuksėjo paršelis.
—	Kaip turgus? — paklausė tarsi nieko nežinotų.
—	Eee, — nutęsė Zenius atsargiai: su juo nežinosi, ką ir pasakyti. Visada pradės iš tolo, lyg niekur nieko, paskui vis tęs tęs kaip virvę vydamas ir, žiūrėk, jau bevedžiojąs už nosies, besišaipąs.
—	Kad nesušaltų, — susirūpino Ševelis, — matai, link vakaro spaudžia šaltukas, pavažos kaip cypia. Radija sakė šįryt, kad iki aštuoniolikos naktį... Ar begyvas? — taip tyliai tupi.
—	Palaikyk, — padavė vadžias Zenius, — pažiūrėsiu.
Arkliai, pajutę svetimas rankas, sulėtino žingsnį. Ševelis tuoj griebėsi botago. Nemokėjo gražiai su gyvuliu apsieiti, jam tik varyt. Ir gyvuliai jo nemėgo, tik prieis, arklys ir šiepiasi įkąsti, einant per kaimą šunys plėšėsi nuo grandinių, trobon įėjus katinai puldavo laukan ar lįsdavo į pasuolius. Kartais prisikalbindavo kokį jaunesnį, patiklesnį, tas prieina murkdamas, uodegą pastatęs, Ševelis tik šmaukšt skiausčiu delnu per ją ir krizena, lašinius paliulindamas.
—	Nevaryk, suspėsi, — suniurzgė Zenius, ropodamas prie paršelio, bet pasakyk tu jam! Kad užtvilkė botagu vienam per šoną, kitam, o Bėroji narti, prie botago nepratusi, tuoj šoko. Rogės trūkt, Zenius atpakalias trinkt pakaušiu į rungą. Paršelis irgi užsigavo šoną ir išgąstingai žviegtelėjo.
—	Rrrrupke, žalty tu, neplak Bėrosios! — įtūžo Zenius.
—	O ką, ar duktė? — atsiliepė Ševelis.
—	Neplak, tau sakau, gyvate! — suriko Zenius, slysdamas pakreiktuose šiauduose ir siekdamas nutverti Ševelį už rankos.
—	Tai kad tamsu visai, sakau, gal reikia truputį pavaryti... — veidmainiškai teisinosi Ševelis. — Ag, kaip paršas?
—	Ko jam sušalti?! — atrėžė Zenius. — Lašiniai per sprindį,— pasigirdamas pridūrė.
—	Je je, — pritarė Ševelis, — jau kaip Liudvisė moka nušerti! Žinia, pieno yra, dvi karvikės, šeimos nedaug... — lengvai įdūrė, nes Zenius vaikų neturėjo.
—	Aš pats šeriu, — pasididžiuodamas atsakė Zenius, nepastebėdamas ylos saujoj.
—	Aaaa, kada tu ir suspėji, ir kolūky pirmas, ir po namus vis kruti, o aš kai pareinu iš darbo, tai taip nusivaręs būnu... ir ta koja... — atsiminė ir pasitrynė kelį, — kai tik kas, tuoj gelia.
—	Bene dar skauda? — nusišaipė Zenius, perimdamas vadžias. — Jau pora metų bus.
— 	Skauda, — skundėsi Ševelis, nekreipdamas dėmesio į patyčias, — kartais taip susuka, kad be lazdos nepasivelku.
Pavažiavo galiuką tylėdami.
—	Šalta, — suirzė Ševelis. — Turiu pusikę. Pusę   per pusę, a?
Vynas dar nebuvo išgaravęs Zeniui iš galvos, su alum maišytas...
—	Duokš žalią ir važiuodami kaipmat. Ir stiklinę turiu, — gundė Ševelis, — taip pamažėle dar visą valandą važiuosim, — vėl smigtelėjo. — Ai, nebijok tu tos Liudvisės, pasakysi, kad man paskolinai, užmirš per laiką.
—	Tai gal paskui, kai parduosiu, ir atiduosiu, — gynėsi Zenius, jau kišdamas galvą į maišą.
—	Tikėk netikėjęs, bet nebeturiu nė rubliuko namie, nebuvau dar pas Zosę, neatsiėmiau.
—	Negi? — nustebo Zenius. — Ogi, mačiau, pirmadienį krautuvėje abu šilti su Vingiu buvot.
—	Tai man statė, — ramiai melavo Ševelis. — Nebijok tu tos Liudvisės. Vyras šeimos galva. Tegu džiaugiasi tokį gavus, ne pirmos jaunystės buvo...
—	Aš ir nebijau, — pasipūtė Zenius.
Ševelis paėmė tris rublius ir išsitraukė butelį. Išgėrė greit, vos iki miško privažiavę. Ševelis pylė po daug; jo srebiamoji kaip kibirais, tik murkt — net nesusiraukia. Gėrė ir Zenius, nes jau kad pinigai mokėti, o Ševelis ne iš tų, kurie ragintų.
Ševelis visai paleido liežuvį. Zenius irgi įkaito, arkliai sunerimę karpė ausimis — būdavo staigus, kai išgėręs.
—	Ko tu arklių gaili? Valdiški. Vieną metą tau, kitą — kitam. Pronskus, girdėjau, sakė, kad Bėroji jau sena ir narti, sako, vištom reikėtų atiduoti. Nebeturi kuo lesinti prieš pavasarį. Miežiai pasibaigė, atliekų nebegauna.
—	Ką, Bėrąją?! Rrrupkė! — pašoko Zenius. — Toks arklys, toną pats vienas patempia. Jau Martinkus bus liežuvį pakišęs. Pavydi, rrrupkė!
—	Je je, Martinkus, — nusitvėrė Ševelis ir patenkintas sukrutėjo, — pavydi tau, Zeniau, pavydi ir vis, žiūriu, Liudvisę pašnekina, kur buvęs, kur nebuvęs...
—	Liudvisę? Prie jos nieks nė piršto...
—	Ar aš ką sakau? — išsigando Ševelis. — Bet pašnekina, pašnekina... Ir krautuvėj anądien vyno siūlė, bet tavoji nė iš tolo...
— 	Nugi sakau, — nukirto Zenius. — Tokių moterų parapijoj po vieną.
Ševelis patylėjo valandikę galvodamas. Kadangi dar vis kaito nuo išgerto, tai nieko protingo nesugalvojo.
—	O žinai, būtų Liudvisė ėjus už manęs.
—	Už tavęs? Tokio? Slunkiaus? Nu jau... — Zenius net nesupyko.
—	O kodėl ne? — užsigavo Ševelis. — Jaunas aš buvau vyras o! Paklausk kieno nori, mergos iš proto kraustėsi, — įsismagino. Zenius buvo atėjęs užkuriom, ir Ševelis, vis labiau įsijausdamas, melavo toliau: — Tavo Liudvisė rankas bučiavo, kad tik imčiau — praeit neduodavo.
—	Liudvisė?! Tau rankas bučiavo?! — galų gale Zenius užsiuto. — Tu tinginio panti, kiauragerkli!
—	Bučiavo, — užsispyrė Ševelis.
—	Tprrrūūū, lipk lauk! Kraustykis! Po velnių!
—	No no, — suniurzgė Ševelis.
—	Mauk iš akių! Aš tau pabučiuosiu, tuoj pat, — ir pasilenkė prie kirvio.
Ševelis mitriai iššoko iš rogių: su įsiutusiu Zenium nepajuokausi. Arkliai stovėjo ir žvalgėsi atgal — kas čia bus. Ėmė krutėti ir paršelis, naiviai pagalvojęs, kad jo kryžiaus keliai jau pasibaigė. Dirstelėjo pro būdos plyšį — aplink miškas ir tamsuma, pilna vilkų. Brrr. Ševelis paturseno dvidešimt žingsnių, atsiminė, kad jam skauda koją, ir ėmė pasiramsčiuodamas lazda klebenti. Zenius sėdėjo rogėse nejudėdamas — vadelės virpėjo rankose. Ševelis suprato, kad jo nesivys ir kad jam teks pėsčiam kulniuoti, paklibikščiavo dar galiuką ir atsigręžęs sušuko, kad net aidas nuskambėjo:
—	Bergždėlėėėėė! Bėėėė!
— 	Rrrupkė! — Zenius puolė iš rogių, nusitvėręs kirvį. — Užkaposiuuu!
Ševelis davė į kojas. Lėkė papūtuodamas kaip jaunas briedis. Zenius su kirviu iš paskos. Buvo sausas ir tvirtas — vienas raumuo, ir Ševelis pajuto, kad ne kokie pyragai; nuspyrė smukčiojančius kaliošus. „Kad tik iki Bočkaus spėčiau! — dar pagalvojo. — Su durnu du turgu...“ Užpakaly pasigirdo smūgiai. Nesiliaudamas mataruoti kojomis — pilvas traukė į priekį, — Ševelis atsigręžė: Zenius tvatijo kirviu kaliošus, tik ledas skambėdamas tiško:
—	Še Liudvisę, še Liudvisę, še Liudvisę!
Bėroji, pajutusi, kad kažkas ne taip, suprunkštė, Raudasis irgi — trūktelėjo ir nulėkė keliu. Būda su paršeliu nuvirto ant šono. Tas sukvykė persigandęs. Pradūmė pro Zenių kaklus išrietę, sustabdysi velnio vaikus! Laikydamas kirvį rankoje, Zenius nuėjo paskui.
Arkliai parlėkė į kiemą ir sustojo. Paršelis  patraukė šnipu — kūtė kvepia, kriuktelėjo, palaukęs dar kriuktelėjo, bet kad niekas neatsiliepė, įsižeidė ir pasileido žviegti kiek gerklė neša. Sužvengė ir arkliai — norėjo gerti. Išėjo Liudvisė:
—	Zeniau! — nieko. — Zeniau! Kur tas pijoko šmotas?
Paršelis žinojo, bet pasakyti nemokėjo. Liudvisė apžiūrėjo vežimą.
—	Laka, rupkė, — nusprendė, — pareisi tu, lupena!
„Lupena“ liūdnas tapnojo keliu. Namai artyn — baimė didyn. Prie namų ir degtinė išgaravo. Arkliai jau iškinkyti. Patyliukais, stengdamasis negirgždinti sniego, įslinko į tvartą. Tam tai pasisekė. Sveikut sveikutėlis, ką tik prisikirtęs, snaudė įsirausęs į šiaudus, tik susukta uodegytė kyšojo. Pajudintas palaimingai kriuktelėjo. Liudvisė išgirdo kažką vaikščiojant po kiemą. Kur ji neišgirs! Išpuolė į šluotą įsikabinusi ir nieko neklausinėdama ėmė vanoti per nugarą:
—	Girtuokli, tinginy, mulki, gyvulį pražudei!
Pravėrusi priemenės duris, iškišo galvą uošvienė ir pritardama cypsėjo:
— 	Namus vėjais paleidai, Jėzau Kristau!
Karšė, kol kotas lūžo. Negavęs valgyti, primuštas Zenius šiaip taip nusigavo iki patalo. Abidvi dar parypavo — kokia nelaimė namus užgriuvusi, paskui, garbė dievui, sugulė. Senoji dar kiek pasikasė šonus ir užknarkė.
Atgulė, bet ar užmigsi? Lupti gavau, tris rublius pragėriau, dar Ševeliui už kaliošus reiks statyti, neatsikabins kitaip. Ir vis tiek, bjaurybė, eis liežuvį laidydamas. Liudvisė sužinos, ką pasakysi? Gyveni sau ramiai, tyliai, kol koks Ševelis į roges įsikaria. Ak, rrrupkė. Va kam gerai — miega sau kūtėj, nei jam pati, nei Ševelis — tik ėsk ir miegok. Atsiduso pavydžiai ir užsnūdo.