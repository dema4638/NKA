Miestas stovėjo prie įlankos. Gatvės raitėsi palei pat akmenuotą krantą, ir naktimis namelių šviesa atsispindėdavo jūros vandenyje. Toli, reide, lingavo signaliniai laivų žiburiai. Laisvomis dienomis Benjaminas klaidžiojo po miestą apimtas keisto laisvės jausmo. Jau buvo ruduo, dažnai atslinkdavo rūkai ir lietūs. Girgždėjo vėtrungės ant senų čerpinių stogų, dusliai dundėjo tramvajai. Visur jis jautė stiprų, neįprastą jūros kvapą. Uostas puikiai buvo matyti nuo tvirtovės ant kalno ir giedromis dienomis atrodė ranka pasiekiamas. Benjaminas užkopdavo laipteliais nuo stoties pusės į skalūno uolą, ant kurios stovėjo pilis, ir atsirėmęs į mūrą valandomis žiūrėjo į laivus ir smailius senamiesčio stogus. Klevų lapai ilgai sklęsdavo virš stogų melsvame, tirštame ore švelniai svyruodami ir krito į buvusį gynybinį griovį giliai apačioje, kur dabar plaukiojo šimtai kvailų karosų. Jie tingiai pliuškėjo palei krantus ir rijo duonos trupinius, barstomus retėjančių žioplių. Miestas taip buvo panašus į dekoraciją, kad Benjaminui imdavo svaigti galva. Atrodydavo, lyg stovi vidury nuostabaus miražo, viliojančio širdį kaip sirena, vienui vienas. Vaidinimas pasibaigs, dekoracijas nuims, ir pasirodys visai kitas pasaulis - svetimas ir šaltas.
Paspoksojęs į laivus, leisdavosi pro kitą tvirtovės pusę į senamiestį apačioje, iš lengvo pasinerdamas į didėjantį žmonių srautą. Eidavo neskubėdamas pro suvenyrų krautuvėles, kavinukes, stabteldamas prie knygynų vitrinų. Užeidavo į alines skliautuotuose rūsiuose, gėrė alų, nors jam ir nepatiko, bet manė, kad pradėjus savarankišką gyvenimą nedera pliurpti limonadą su bandutėmis. Užkąsdavo džiovinta, velniškai sūria žuvimi, kuri liūdnai žvelgė geltonomis akimis į prirūkytus skliautus. Alinėse buvo šilta, niekas į jį nekreipė dėmesio, prasivėrus durims atsklisdavo jaukus lietaus teškenimas. Paskui vėl klaidžiodavo po miestą, pypsėjo mašinos, šypsojosi moterys, verkė vaikai.
Kartą senamiesčio pakrašty užėjo į kiemą. Viduryje augo beržas, didžiulis, jau beveik nuogas, langai juodomis, be blakstienų akimis žvelgė į jį. Buvo tylu, nejauku. Jis sustojo sumišęs, priblokštas tos tylos, nuo beržo lėtai biro lapai, ir staiga užgrojo smuikas. Melodija klaidžiojo po kiemą, atsitrenkdama į negyvas langų akis, nerami, svajinga, jam suvirpėjo širdis ir niekad nepatirtas jausmas apglėbė jį taip stipriai, kad pranyko viskas aplinkui. Atsipeikėjo ant suklypusio suoliuko po beržu, sustiręs į ragą, gatvėje užsidegė šviesa. Dar pasėdėjo valandėlę, bet garsai nepasikartojo. Benjaminas išėjo pro arką į gatvę ir nukiūtino namo. Iš langų tvirtovėje pro tirštėjantį rūką liejosi klampi geltona šviesa, juodas mūrų siluetas vos vos ryškėjo dangaus fone, į jūros pusę greitai bėgo debesys, jų beveik negalėjai matyti, tik buvo justi, kad jie lekia kaip pašėlę, genami stiprėjančio vėjo. Nuo įlankos retkarčiais atsklisdavo nykus laivų ūkimas. Purvini lapai lipo jam prie padų. Lietus plakė į nugarą.
Bendrabutis buvo tuščias. Apvalioje krosnyje tykiai traškėjo anglys. Namas buvo senas, medinis, su langinėmis. Vėjas klebeno jas. Atsisėdo prie krosnies, nusiavė batus, atrėmė pėdas į sienelę ir sėdėjo nejudėdamas, jausdamas, kaip šiluma palengva kyla kūnu. Girdėjo smuiką, tvirtovės langai žioravo pro rūką, šiaušėsi bangos įlankoje, girgždėjo fregatų stiebai, švilpė vėjas takelažo virvėse. Smuklėse sėdėjo matrosai su pypkėmis ir lošė kauliukais. Bokaluose raudonavo vynas ir atsispindėjo mirganti žvakių liepsna. Tuščiame, juodame parke bronziniu Kalevo sūnaus veidu tekėjo lietaus ašaros.
Užmigo staiga ir kietai - be sapnų. Penktą ryto suskambėjo žadintuvas, reikėdavo anksti keltis, nes darbas buvo toli. Dangus dar nešviesėjo, tramvajuje buvo šalta, jis lėtai šliaužė palei įlanką girgždėdamas ir dejuodamas. Autobuse pavyko atsisėsti, buvo šilta, palengva ėmė švisti, vos išvažiavus iš miesto į tuščius rudens laukus jis užsnūdo ir neprabudo iki pat karjero.
Tynus jau laukė. Jiedu pasiėmė įrankius, apsiavė aulinius batus ir pro burzgiančius ekskavatorius pasuko link jūros į laukus. Apleistuose soduose tarp kelių besiblaškančių lapų švietė reti obuoliukai. Brido per nurudavusią saidrių dykynę,  kuri  tęsėsi iki pat jūros. Vieta buvo žema, paplūdusi vandeniu nuo rudens liūčių. Žygiavo visą dieną, lipdami per apkerpėjusias skalūno tvoras, brisdami per pelkes, tik retkarčiais sustodami ilgėliau, kai reikėjo statyti kampinius stulpus. Dirvožemio buvo tik per delną, truputį pakasus reikėjo daužyti akmenį dalba. Aštrūs saidrių liežuvėliai pynėsi apie kojas, keistai šniokštė kadagynai.
Ketvirtą valandą po pietų vėjas ėmė pūsti nuo Skandinavijos kranto ir Suomių įlanka pasišiaušė baltomis keteromis. Fregatos reide lėtai apsigręžė nosimis prieš bangas, vanduo pylėsi iš patrankų nasrų. Smailus Olevistės bokštas siūbavo. Iš šiaurės atėję sunkūs juodi debesys palengva uždengė visą dangų, tik pačiuose vakaruose dar prasimušė pavargęs saulės spindulys ir, perbėgęs alksnių giraitėmis, dingo jūros pusėje. Vakaras buvo jau čia pat, bet jiedu nutarė dirbti, kol matys, ir permiegoti daržinėje. Norėjo užbaigt darbą, kad turėtų kelias laisvas dienas. Violetiniame teodolito objektyve valiūkiškai     apvirtęs aukštyn kojomis spurdėjo pasaulis. Jau visai brėkštant įkasė paskutinį kampo stulpelį, Tynus pažymėjo jį planšetėje, abu atsikvėpė, susidėjo įrankius, užsikišo už juostos kirvukus ir pasuko link daržinės.
Daržinė stovėjo ant kalvelės retame drebulyne. Kiti pastatai jau buvo nuardyti, po buvusį  kiemą  mėtėsi  lentgaliai ir keli spėję surūdyti ūkio rakandai. Drebulynas ir daržinė užstojo vėją, švelniai kvepėjo šienu. Benjaminas prisirinko lentgalių, Tynus, barstydamas skurdžius estiškus keiksmažodžius, nuėjo į tamsą ieškoti kadagio šakelių. Norėjo išrūkyti dešreles, kurias rytą buvo nusipirkę Mardu.
Laužą susikūrė toliau nuo daržinės, kiemo kampe, kur stovėjo trys senos eglės. Vėjas vos vos judino žolę, bet liepsna šokinėjo ir katiliuką jie gavo nuleisti visai žemai. Kol arbata virė, Tynus rūkė pypkę, kartkartėm pagraibydamas lauže žarijų. Tabakas sudrėko nuo prakaito ir pypkė dažnai geso. Jiedu mažai kalbėjo, abu jautė nuovargį. Sutemo taip tirštai, kad nebuvo matyti net daržinės, nors ji stūksojo tik už kelių žingsnių. Vėjas nenurimo, bet ir nebestiprėjo. Kažkur už drebulyno, plakdamasi į akmenuotą krantą, gūdžiai ošė jūra. Laužo kibirkštys su beviltiška narsa puldavo į tolumą ir be garso žūdavo nakties juodumoje. Arbata nuvijo nuovargį. Tynus pakabino dešreles ant vielos ir įmetė kadagio šakelių. Pasklido šventas smilkalų kvapas. Dešrelės suposi švelniai rausdamos, persiimdamos kvapniu dūmu. Nedidukas apskritutis Tynus visą laiką krutėjo: papsėjo pypkę,  kurstė laužą,  spjaudėsi  lipniomis nuo tabako seilėmis į tamsą, dar suspėdamas niūniuoti beprasmį „ly lia lia”. Buvo panašus į judrų, nusipenėjusį miesto žvirblį. Benjaminas sėdėjo tylėdamas. Ugnis traukė žvilgsnį. Juodos vėsos dėmės mirguliavo ant žarijų, išsivingiuodamos įvairiausiais ornamentais. Tynus atkuto:
-	Tu nekalbus kaip visi šiauriečiai. Juo toliau, juo tylesnis... O aš ne. Motina buvo iš Pietų. Tėvas parsivežė. Buvo škiperis. Seniai, dar prieš karą. Tėvas mano ramus, lėtas. Milžinas. Plaukai šviesūs, akys mėlynos. Aš į motiną ir ūgiu, ir plepumu, ir plaukai juodi. Ko šypsai? Kad plikas kaip kulnas? Turėjau gražias garbanas. Mergos siuto. Tėvas vis jūroje. Kaip gyvenimas susiklosto, a? Visą amžių svajojo ramiai gyventi, o praplaukiojo. Ir žuvo jūroje. Vokiečiai prie pat uosto torpedavo, pirmą karo dieną. Pasiilgai Lietuvos? Aš buvau Lietuvoje. Kaune. Gražus miestas. Žalias. Nebūk niūra. Baigsim. Dar truputį, ir kvit! Namo galėsi važiuoti, pinigo turėsi. Pas mergas nueisi. Eini pas mergas? Ko juokies? Tavo amžiuj aš oho! O tau jau ūsai kalasi. Vyras!
Tynus įsitarškėjo lyg siuvamoji mašina. Jo gyvenimas buvo margas kaip vanago plunksna, ir klausyti jo nepabosdavo.
-	O tavo tėvas gyvas?
-	Gyvas.
-	Ką dirba?
-	Geria.
-	Cha, cha, cha, - Tynus kvatojo, mušdamas delnais per kelius, - geras darbas. Tai dėl to dirbi?
- 	Ne.
-	Seserų, brolių turi?
- 	Ne.
-	Tai vienturtis. Liūdna. O mūsų buvo visas tuntas, ir visi į motiną. Kaip vienas. Juočkiai, trumpi ir tarškalai. Turgus, tikras turgus. O tėvui patiko, gal kad į motiną panašūs. Mylėjo motiną. Dabar taip nebemyli. Daugiau į save žiūri ir savim džiaugiasi.
Benjaminas žiūrėjo į tratantį Tynų, - vėjas ošė eglių viršūnėse, - ir staiga   pagailo jo, mažo, plepaus. Namie žmona, vaikai, barniai dėl išgerto buteliuko, ir visada jos viršus. Visada. Mielai bėgdavo į laukus, todėl ir šiandien pasiliko, ir į smuklę, žinojo, kad jau nieko nebepakeisi, kad viskas bus vis taip pat, metai po metų. O jam dar viskas prieš akis: keliai, žmonės. Viskas. Ir buvo neramu.
Lentgaliai baigėsi. Dar pasėdėjo, kol liepsna priblėso, pasišildė apsiaustus, užžarstė ugnį ir nuėjo į daržinę. Įsirausė giliai į šieną. Kvepėjo pieva, kadagio dūmais, vėjas ūžavo stogo plyšiuose, dusliai per tolumą šniokštė jūra. Abu užmigo iškart.
Benjaminas nubudo nuo ilgesio ir tylos. Ilgesys atėjo iš sapno. Sapnavo nulytą žvyrkelį prie namų, pilką aušrą ir motiną, žilutėlę, raukšlėtu veidu, ir save, kažkur išeinantį. Nubudo. Vėjas buvo nurimęs visiškai, net jūros nebebuvo girdėti. Ilgesys nepraėjo. Benjaminas tyliai atsikėlė, nušliaužė nuo šieno žemyn. Lauke buvo be galo tamsu. Nepramušė nakties ir stiprūs žingsniuojančių ekskavatorių prožektoriai. Jis pasižiūrėjo į dangų. Kažkas švelniai kuteno veidą. Krito pirmasis sniegas. Fregatos reide kėlė inkarus ir, neužplaukusios į uostą, suko į atvirą jūrą. Signaliniai žibintai suposi ant stiebų. Nematomas tokioje tamsybėje baltas  pirmasis sniegas leidosi į juodą Suomių įlankos vandenį.