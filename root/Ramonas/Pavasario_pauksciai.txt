Motina mirė pačioj pavasario pradžioj, kovui dar nepasibaigus. Vis norėjo sulaukti pirmųjų paukščių, bet taip ir nesulaukė. Užgeso tyliai vakare, silpnam šaltukui traukiant ledą ant pažliugusių kaimo kelių, o rytą staiga nušvito saulė, pamėlynavo girios pakrašty alksnynai ir, nežinia iš kur atsiradę, švilpavo klevuose palei klėtį varnėnai, žvilgindami prieš saulę smaragdines plunksnas. Meletos tilindžiavimas aidėjo drebulyne pakalnėj, pritemdytame alkieriuke spragsėjo gryno vaško žvakės, kurias senoji išsaugojo savo šermenims, klėtyje, ant miltais nubarstytų grindų su pelių pėdelių virtinėlėmis, stovėjo grabas, sidabrine bronza dažytais ąžuolo lapais, kažkuris motinos anūkų, jo sūnėnas, atsiklaupęs tiesiai ant grindų, kalė iš kartono iškirptas ir taip pat bronza padažytas vardo ir pavardės raides. Virtuvėje triūsė šeimininkės, duonkepė krosnis traškėjo įkaitusi, rusvindama baltus pyragų šonus.
Taip norėjo sulaukti pavasario! Padaryk man, Jonai, klumpes, prašė ji, kaliošai per sunkūs ir drėgmę traukia. Kirsdamas alksnyne žabus, jis rado gražią lygią drebulaitę, dailiai nupjovė ją, supjaustė į pliauskas, pamatavęs iš akies, ir parnešęs parodė motinai. Ji pačiupinėjo medį sukumpusiais, nelanksčiais pirštais — jau mažai bematė, kambarys prikvipo drebulės, jos veidas nušvito, bus gerai, tarė, tik kas tau padarys, Mikutis vėl bene bus kur nusitrenkęs, ar bepareis iki pavasario? Mikutis, paskutinis kaimo klumpdirbys, aukštas, ilgiausiom kojom, siaurais pečiais, nuo sėdėjimo prie ožio susimetęs į kuprą, dar ilgai vaikščiojo liesais pokario metais po apylinkes, drobiniame maišiuke susidėjęs nesudėtingus savo amato įrankius; iš trobos į trobą, iš kaimo į kaimą, skaptuodamas klumpes, nešiodamas naujienas, gerdamas drumstą ruginę. Pasikorė amžinatilsį, pabėgo iš senelių prieglaudos, nebuvo pratęs prie sėslaus ir blaivaus gyvenimo, amatas nereikalingas tapo, šeimos nebuvo, kur dėtis vienišam? Žinojo tai ir mama, bet paskutiniais metais atmintis smarkiai sutriko, vis klausdavo dukterų vardų, o žentų tai visai blogai beprisiminė. Gal tik Juozas, jauniausios, mylimiausios dukters vyras, svieto perėjūnas, taip ir išsigudrinęs nugyventi visą amželį rimto darbo nesusigriebęs, jai iš galvos neiškrito.
— 	Ką tu, Juozai, būtum daręs su ta žeme, jei valdžia nebūtų pasikeitusi? Nelinksta tavo širdis prie žemės darbo, o juk spaudė tėvas, kietas žmogus buvo, pinigas lipo jam prie delno, nei savęs, nei jūsų, vaikų, negailėjo.
— 	Pražuvęs būčiau, uošvienei, pražuvęs, ačiū dievui, kad taip išėjo, — juokėsi žentas.
Dabar tos pliauskos, suskaldytos ilgais pagaliais, gulėjo šalia duonkepės — drebulė lėčiau dega ir krosnis lygiai įšyla. Juozas su sūnumi nešė į didžiąją trobą ąžuolinius stalus ir rikiavo suolus — vakare susirinks kaimas „Kalnų“ giedoti.
Jonas ėjo per šylančią žemę į tvartus, žiūrėti užmirštų gyvulių, užsilipęs ant aukšto ieškojo lentgalių, reikia lentą daryti grabui padėti, reikia važiuot į apylinkę dokumentų tvarkyti, reikia tartis su klebonu, kad pašventintų duobę. Naktį nesumerkęs akių išsėdėjo prie motinos lovos, karpydamas grabnyčios dagtį, galvodamas apie rūpesčius, užgriuvusius staiga, kaip sniegas nuo stogo.
Jam, jauniausiam, paliko tėvas ūkį, kad ir nedidelį, bet vis dėlto žemė, nors ir užžėlusi alksnynais ir kadagiais kalvelėse, kur rudeniop pabirdavo rudgalviai kazlėkai ir kur tik aviai naudos buvo, o ne šieno karvei. Kitus vaikus išleido į mokslus, šviesus buvo žmogus, mirė pirmą karo dieną, ir tie keletas giminių ir artimųjų skubėjo išsiskirstyti, nes vakaruose lyg tolima perkūnija griaudėjo patrankos — siena buvo čia pat. Ir iš kur žinojo velionis, vis sakydavo: vokietis šio karo nelaimės, o, rodos, buvo tokia galybė, ruseliai plūdo tiesiai laukais į rytus, imdami besiganančius arklius nuo pievų, o vokiečiai tvarkingai, kolonomis praūžė pro kaimą net nesustodami, tik sutratino Puplesio darže sužeistą kareivėlį ir nurūko link Šakėnų smėlėtu vieškeliuku, dulkių juosta, pakilusi iš po motociklų ratų, lėtai guldama nušliaužė per kaimą.
Važiavo tuo pačiu keliu, tik jau ištiesintu ir storai nužvyruotu, į Šakėnus pas apylinkės pirmininką, žemė iš paviršiaus atšilo ir motociklo ratai, apkibę purvu, slydinėjo, reikėjo stipriai laikyti vairą. Šeimininkės prisakė visko nupirkti: ir mėsos šviežios — rūkyta kotletams netinkanti, — ir saldainių, mielių; turėjo viską susirašęs į popieriuką ir įsidėjęs į švarko kišenę kartu su motinos pasu, kurį dabar reikia atiduoti, — žmogaus nėr, o popieriuj jis dar gyvas. Miestelyje buvo tuščia, darbo diena, tik vaikai lakstė mokyklos kieme. Supirko viską, ką moterys buvo liepusios, dar nuėjo į universalinę, gal bus motociklui žvakių, kažko nebetraukia, apylinkėj popierius greit sutvarkė, dabar reikia pas kleboną dėl bažnyčios susitarti, tuo pačiu vargonininką užprašyti.
Klebonas, rudaplaukis, tankiai nužėlusiomis stambiomis rankomis, užjaučiamai palingavo galva, jau smarkiai plinkančia nuo pakaušio, — tas rudas plaukas toks kietas, bet matai, vis tiek krenta, — užrašė atsivertęs knygą ir palydėjo jį iki pat durų. Jam lengviau pasidarė ant širdies, kad viskas bus, kaip motina norėjo.
Dar pakeliui užsuko pas vienus gimines, pas kitus ir kol privažiavo keliuką link namų, jau reikėjo jungti pažibinčius. Visuose trobos languose degė šviesos, tik alkieriuko langai, kur stovėjo grabas, buvo uždangstyti raštuotais, namie austais divonais. Kieme, po liepomis, stoviniavo vyrai: rūkė cigaretes, jų ugnelės žybčiojo tamsoje lyg žvaigždės pro debesį, ir pusbalsiu kalbėjo apie ankstyvą pavasarį, melioraciją, gyvulius. Prie žaginių tvoros, palei tvartą, stovėjo mašinos, tokios pat pažįstamos kaip ir kaimo žmonės.
„Kalnus“ giedojo iki pat vėlyvos nakties: šventas jokūbaipetronėlemarija, traukė moterys ir vyrai greitakalbe, o paskui galingai griaudėjo bosai: steeeepooooonaaaaai. Ir taip visą naktį aidėjo po staiga pasikeitusius namus graudi, vienoda giesmė, kur menami seniai jau mirusių žmonių vardai, jų ir kaulai sudūlėjo bažnytkaimio kapinėse, kur medžiai neregėtai aukšti ir vešlūs ir kur vasaros vakarais tokia ramybė, kad imi pavydėt mirusiems tos ramybės, tos tylos ir tos gaivios paunksmės.
Šeimininkės plušėjo po virtuvę, šnekėdamos apie nesenas laidotuves, apie tai, kaip viena marinusi tėvą, kaip jis sunkiai miręs ir vis prašęs gerti, ir niekaip negalėjęs atsigerti. Kas čia per liga galėtų būti, klausė jos vieną iš sūnėnų, mokslus einantį, kuris ramus ir tylus kaip visada rūkė prie krosnies keistai kvepiančias cigaretes ir nebuvo dar žemaitiškai užmiršęs; o jos pasakojo ir pasakojo istorijas, vis apie mirtis, laidotuves, šermenis, kaip kad ir pritiko šiai dienai arba tiesiog proga buvo. Kiekviena mirtis juk primena kitas, o ta dar kitas ir taip toliau, kiekvienas iš vyresnių, o tų jaunų ne tiek daug kaime liko, buvo palydėjęs į kapus ką nors iš artimųjų ir dabar norėjo pasipasakoti, prisiminti, kaip seniau buvo, taip dabar ir mirtis pasirodė gyvenimo nenutrūkstamos grandinės rišėja, kuri vienija mus visus šioj žemėj, nesvarbu kokie mes būtume, tai vienintelis tikras daiktas, ką žinai žmogus apie ateitį, savo ir kitų visų, tų nesuskaičiuojamų brolių ir seserų, paskendusių savo darbuose ir rūpesčiuose.
Jam nebuvo kada pasėdėti prie motinos, taip ramiai ir gražiai gulinčios grabe; kalbėjo moterys, kad labai jau velionė gražiai atrodanti, sako, kas ilgą amžių išgyvenęs miršta, tas visada gražiai atrodąs, nes gyvybės siūlas verpiasi verpiasi ir kai jau išsiverpia iki galo, tai žmogus ir miršta, o žiūrėk, kai jaunam kokia staigi mirtis, tai paskui veidas taip ir mainosi grabe, lyg nemiręs dar būtų... Čia reikėjo eiti į klėtį mėsos, čia svogūnų nebeturinčios, nežinančios, kur padėta, tu, Jonuk, pasakyk tik kur, mes pačios nulėksim, susirasim, bet visur jis ėjo pats, ramiai, neskubėdamas, per visą tą sumaištį kaip kiekvieną dieną kalbėjo taip pat ramiai, tik virpėjo rankos, kai reikėjo uždegti užgesusią žvakę, ir jis pats garsiai tuo stebėjosi, lyg gėdydamasis kažko, ko nereikėtų kitiems matyti ir suprasti.
Galų gale baigė „Kalnus“, baigė „Patronus“, šeimininkės padėjo vakarienę, valgė visi nedaug, lyg kažko drovėtųsi, nors į velionės kambarį ir uždarė duris, nejauku buvo, kilo greit nuo stalų, jis dėkojo giedoriams, visiems atėjusiems, lydėjo pro duris, vyrai dar ieškojo kepurių, kas kur nukišęs, degėsi, jau lauke, cigaretes, danguj spindėjo mažos, kažkokios mielos pavasario žvaigždės, nuo laukų dvelkė lengvu šaltuku ir šieno pabirom nuo tvartų.
Šeimininkės dar ilgai plovė indus, bet ir jos jau pavargusios, skubėdamos mažai bešnekėjo, tik greičiau namo ir miegoti. Išlydėjo ir jas pro duris, ir taip tylu ir tuščia paliko namuose, kad buvo žvakės girdėti spragsint prie grabo. Katinai, persigandę tokios daugybės žmonių, išlakstė kas kur, net pelės nebekrebždėjo kaip visada po virtuvės spinta.
Rytas išaušo giedras, su lengva miglele ant laukų. Mėlynavo tolumoj giria, lengvu violetiniu rūku švietė jauni beržynai, ulbėjo ir tilindžiavo visokiausiais balsais paukščiai, pajutę kylant pavasario saulę. Išlydėti atėjo visas kaimas. Motina pragyveno čia, tarp tų laukų ir pievų, vos ne šimtą metų, visi takai buvo jos numinti, visi pažįstami, ir vaikai, ir tėvai, kurių jau veik nė vieno neliko. Žvilgėjo saulėj varinės muzikantų dūdos, aidėjo gedulingos muzikos, verdamos moterims širdis, seserys rypavo, tik jis pats nieko nejausdamas, sustingusiu veidu žiūrėjo, kaip palengva, kažkaip jau labai atsargiai, neša pro duris grabą, ir jam staiga suvirpėjo lūpos ir pasidarė taip sunku ant širdies, kad norėjosi išsiverkti balsu kaip vaikystėje, bet ašarų jau seniai nebebuvo. Jis stovėjo, žiūrėjo, kaip kelia grabą į sunkvežimį, ir maigė stipriai rankomis dar visai naują kepurę. Sulipo nešikai, kažkas pakvietė jį į mašiną, ir tik pusiaukelėje, kai brigadininkas ėmė džiaugtis gerai peržiemojusiais rugiais, susivokė, su kuo sėdi, ir pagalvojo, kad tik duobkasiai būtų spėję iškasti duobę ir kad šeimininkės nebūtų per daug jiems degtinės įdėjusios, neduok dieve, bus kaip pernai laidojant Žvirblį, kai prisilakę duobkasiai svyrinėjo ir vienas vos neįsivertė į duobę paskui velionį. Pravažiavo malūną ant Genioties upelio, paskui pakilo į kalną, dar kalnas ir jau kapinės. Dūdoriai sugrojo paskutinį maršą ir, pasibrukę savo triūbas po pažastim, išskubėjo — buvo užprašyti vestuvėms, tik kad jau taip... kaip čia atsisakysi? Gerai, kad nors tiek. Motina norėjo, kad būtų su muzika, taupė ir pinigus, iš tos savo pensijos, kurios nebent katinui užtektų. Turėjo jis pinigų, bet ji nenorėjo likti kam nors skolinga, net savo tikram sūnui. Tokia jau buvo. Duobkasiai stovėjo įraudę, bet nesvyravo, tik akys gyviau blizgėjo. Nuleido grabą į duobę ir greitai ėmė versti žemėmis. Drėgnas kapų smėlis skaudžiai dundėjo į grabo viršų. Jis pasilenkė, paėmė saują lengvos žemės ir, švelniai leisdamas pro pirštus, subėrė į pilnėjančią kapo duobę. Paskutinis jo patarnavimas motinai, kuri jį išaugino, su kuria jis praleido šešiasdešimt savo gyvenimo metų, per kuriuos buvo visko: ir džiaugsmo, ir rūpesčių, netekimo, sielvarto, visko daug, tiek daug, jog atrodė keista, kad žmogaus širdis gali tiek pakelti. Praėjo viskas kaip viena diena. Ir dabar, stovėdamas čia, jis prisiminė kadaise, vaikystėje, motinos mintą mįslę „Kas atimant didėja, o pridedant mažėja“ ir pagalvojo, kad gyvenimas kaip kapo duobė — dienos auga, kraunasi viena prie kitos ir jų vis mažiau ir mažiau, kol lieka tik tas kauburėlis. O, rodos, slinko taip lėtai kaip vieškelis po sunkiai pakrauto vežimo ratais. Į kalną žingine, į pakalnę žingine, su kroviniu nepaskubėsi, nepavarysi arklių. Tik ramiai, vis pamažėle tolyn tolyn. Ir taip judėdamas, rodos, tik šliauždamas, kaip utėlė per šašą, vis tiek atvažiuoji, atsiputi, kol Klevinskis leidžia vandenį ant negudraus savo vandens rato; dusliai ūžia girnos, teškena srovė, raibuliuoja bangelės tvenkiny. Paskui vėl iš lėto per tuos pačius kalnus, per tuos pačius miškus, pro tas pačias sodybas, pro tuos pačius dirbančius laukuose žmones, kurie keitėsi taip pamažu, kad nepastebėjai jų keitimosi. Krikštynos, laidotuvės, vestuvės, vakaras, rytas, vasara, pavasaris, ruduo, trumpa atilsio žiema ir vėl kelias kelias. Tik jaunystė greitai praėjo. Pūstelėjus staigiam karo gūsiui, mirus tėvui, šeima pabiro į visas puses, tik jis liko prie motinos, kuriai metai nieko negalėjo padaryti; ji vis sukosi, ėjo, krutėjo tarp tų begalės smulkių moteriškų darbų, kurių nepastebėsi iš šono žiūrėdamas, bet kurie taip vargina, kad vakare gelia kojas ir lenkia galvą į miegą. Vos sumerki akis — jau rytas, ir vėl viskas iš pradžios, vis taip pat kiekvieną dieną, kaip vakar, kaip rytoj, kaip prieš metus. Buvo ramaus, bet valdingo ir kieto būdo. Ką tik darytum, viską ji turėjo apžiūrėti pati, pačiupinėti, nieko nedarė ir nesprendė greitai, bet sukosi vikriai, kad aštuoniolikinė galėjo pavydėti. Kaip atsvara motinos greitumui, jis judėjo lėtai, ramiai, rodės, akmenį rita į kalną, bet ką darė, antrą kartą daryti nereikėjo. Ir viskas kaupėsi viduje, nusėsdavo kažkur sielos kertelėse. Taip nepastebimai ištisą karštą liepos savaitę tvenkiasi perkūnija, tik, žiūrėk, išauga iš už miško kaip kalnas juodas debesis, suniurna perkūnija, iš pradžių dar negarsiai, lyg perspėdama, lyg žaisdama, staiga šuoru atlekia vėjas, ūžteli lietus ir pasipila į karščio iškankintą žemę vienas po kito žaibai, lūžta medžiai per pusę, soduose nudreskia su visomis šakomis dar tik pradėjusius sirpti obuolius. Tokio jo bijojo motina, šiaip nenusileidžianti nė per pirštą.
— 	Jonel, Jonel, viskas bus gerai, viskas bus gerai, — šnabždėdavo išsigandusi.
Perkūnija nugriaudėdavo, ir vėl būdavo ramu, tyku, lyg ir lengviau, lyg ir šviesiau. Liko nevedęs — motinai buvo sunku įtikti. Paskui karas, pokaris, laukė, kol nusistovės, nurims. Norėjo statyti šeimos namą ant tvirto, amžino pamato, kaip kad darė viską. Ir tekėjo nesulaukusios būsimos marčios viena po kitos. Prisimindavo ir sapnuodavo, tik labai retai, gal vieną Levutę. Veido bruožai visai išdilo, atsiminė jos suknelę su mėlynais žirniukais, plaukus, akis, tik spalvos — ne, bet labiausiai veido išraišką, kažkokį švelnumą, tokį mergišką, tyrą, kad šaldavo širdis. Yra bene dukart iš miestelio su ja parėjęs. Paskui ta vasara, ta diena. Prieš pat šventą Joną pjovė šieną epušrote, žolė buvo gera, sodri, lengvai gulė po dalgiu, tik šakų buvo daug ir reikėjo sukti atsargiai, neskubant, kad dalgio nenulaužtum. Pamatė ją dar iš tolo, einančią pro žaibo perskeltą ąžuolą. Praeidama sustojo: padėk dieve; dėkui, patylėjo; tai greit varduvininkas būsi? Ir paskui: išeinu iš kaimo, Jonai. Išteku. Nesulaukiau, pasakė kažkaip švelniai. Brūkštelėjo jam per širdį kaip saidrių. Buvo užsiminęs motinai, bet ji atsakė trumpai: plika yr. Nors darbštesnės ir žvitresnės už Levutę nebuvo visoj parapijoj. Jis neprieštaravo, kaip niekada neprieštaraudavo, manė po truputį palenksiąs — pasens, pavargs, aprims ir nusileis. Ir pralaukė.
Dar papjovė, bet kažkaip nesisekė, vieną kartą brūkštelėjo per šaką, paskui dar ant akmens pataikė, reikėjo dalgį tinti, ir jis prisėdo po medžiu pailsėti. Buvo tylu, dangus pilkai žydras nuo kaitros, tik kažkaip veriamai skaudžiai šnabždėjo bevėjėj dienoj drebulių lapai virš galvos. Atsispaudė ta diena su visom smulkmenom: su atverstais dalgio ašmenim, su ruda skruzdėle, ropojančia per didįjį pirštą, ir su tuo drebulės lapų virpėjimu. Tik išgirsdavo, jau daugeliui metų praėjus, tą šlamesį bevėję vasaros dieną, ir pasidarydavo gailu, nors retai beprisimindavo kodėl. Nesakė nieko, tik nugriaudėjo dar kartą perkūnija, gal truputį smarkesnė nei visada, ir nurimo viskas. Nurimo, bet kažkaip negerai, lyg kas miręs būtų. Štai ir motinos nebėr... Jau nebesikeldama iš lovos, vis laukdavo jo pareinant. Gulėjo ir žiūrėjo, kaip ropinėja musės antklode, kaip slenka saulės spindulys pro dulkėtas kertes, girdėdavo, kaip muša nepataikydamas, kvaištelėjęs nuo senatvės sieninis laikrodis gerojoj troboj. Jonei, Jonei, šnabždėdavo švelniai, tyliu, tyliu, neprigirdinčio žmogaus balsu, virpančiu nuo pragyventų metų. Ir taip visada. Tamsiais rudens vakarais nedegdama žiburio sėdėdavo palei krosnį su kate ant kelių, snūduriuodama klausydavo, kaip šniokščia vėjas eglėse už pirkios, ir vos jam paklebenus duris minkštai atplaukdavo per šiltą tamsą: ,,Ar čia tu, Jonel?“ — „Aš, mama, aš.“ Suvirpėdavo liepsnelė lempos stikle, katė murkdama nušokdavo ant žemės. Visada žinojo, kad jo laukia, kad stovi puodas krosnies kertėje su valgiu, aptūlotas, kad neatauštų. Kur tik būdamas jautė tą ryšį, tą amžiną laukimą, kaip žemę po kojomis, kaip saulę virš galvos. Šitiek metų — ir kaip viena diena.
Aplygino kauburėlį, sudėjo vainikus, gėles, kurios nuvys po dienos. Viskas.
Kol parvažiavo namo, dangus visai apsiniaukė ir nugulė vėjas, taip smagiai dvelkęs iš ryto. Stovėjo tarpdury neidamas į vidų, nežinodamas kokio darbo nusitverti. Jautėsi laisvas, laisvas kaip niekada ir vienišas kaip niekada.
Per begalinį, žalią rugių lauką bėgo tolyn į vakarus balti stulpai, nešdami ant pečių elektros laidus. Krapnojo šiltas lietus ir vis smarkiau čiulbėjo paukščiai.