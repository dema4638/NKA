Ruduo prasidėjo dideliais lietumis. Pakilo upės, ir vanduo vietomis užliejo kelius. Nusiblaivydavo praaušus, kaip tik tada, kai reikėdavo važiuoti į mokyklą. Lėti purpuriniai saulėtekiai atsispindėdavo paplūdusiose lankose, ir prisimerkus atrodė, kad žemė dega tykia ugnimi. Vienišos karvės stovėjo nuleidusios galvas ir neėdė. Puvo gyva žolė. Miestelis, toks masinantis vaikystėje, staiga pasidarė svetimas, ir nors motina spyrė, matydama jį nuvargusį vakarais, jis nenorėjo pereiti pas davatką Anastaziją, kėlėsi kiekvieną rytą su aušra, mynė pabjurusį, jau veik nepravažiuojamą kelią per miškus. Dviratis taip aplipo purvu, kad spalvos nebegalėjai pažinti. Ir taip visas mėnuo: vanduo, saulėtekiai, purvas. Pradėjo ankstėti vakaras, jau nebespėdavo su šviesa. Pavalgius ėmė nuovargis, ošė ramiai eglės ir šiureno ąžuolas prie tvarto, suteškendavo lietus į balas ir taką, degė žibalinė lempa lygia, tarsi iš popieriaus iškirpta ugnimi, ir Vikčiui norėjosi tik miego. Motina kartais užsukdavo radiją, jis nuslinkdavo į lovą ir užmigdavo bemat, dar vis girdėdamas tylią muziką ir eglių ošimą. Jų kvapas — švelnus, lietų nuplautas — sklisdavo pro atvirą langelį. Sapnai buvo šviesūs, liūdni, neaiškūs. Rytą likdavo tik ta nuotaika ir neryškios, į mėlynumą spalvos. Giedras liūdesys lydėdavo jį iki pat mokyklos. Mokykloje viską užtrenkdavo pasiutęs riksmas, dūkimas, švilpesys. Čia viskas buvo svetima: didžiulės klasės su žmogaus ūgio langais, mokytojai, protingi ir rūstūs kaip dievas, bendraklasiai, triukšmingi, išdykę miesčioniukai, kurie plepėjo per pamokas, mokėjo šokti ir šaipėsi iš purvinų jo aulinių batų. Jie gražiai kirposi miestelio kirpykloje, nešiojo siauras kelnes — apačioje nebus nė per sprindį, — turėjo juodus kaklaraiščius ir baltus dirbtinio šilko marškinius. Šeštadienio vakarais traukdavo į didžiąją mokyklos salę, į šokius, retkarčiais pešdavosi ir girdavosi, kad gėrę vyno. Po pamokų visa ta triukšminga govėda trumpam pasklisdavo po miestelį, keldama siaubą davatkos Anastazijos ožkai, kuri ori ir savarankiška ganėsi palei šventorių. Čepsėdami pigią karamelę, pirktą už parduotus butelius, išsisklaidydavo po gatveles ir palengva ištirpdavo vieškeliuose, subėgančiuose iš visų keturių kraštų.
Viktis išvažiuodavo į Užlaukio plynumą ir kol pasiekdavo mišką, paskutinėse miestelio trobose užsidegdavo žiburiai. Vakarais be vėjo tamsa sklido iš miško drauge su drungnu ūku, papsėjo lašai į nukritusius lapus, šnarėjo visi grioviai ir upeliai, pilni vandens, ir dangus temo priešais — šiaurėje, iš kur ateina žiema ir tamsa. Už miško pravažiuodavo kelias molines trobeles, kapinaites ant smėlio kalvos su koplytėlėmis ir kryžiais, alksnynus, karklų krūmus ir, artėdamas prie namų, iš toli sodo kampe pamatydavo keistąjį klevą, dar lig šiol degantį raudona lapų ugnimi. Jis sužaliuodavo vėliausiai ir lapus mesdavo paskutinis, kartu su ąžuolu. Šiltame tvarte gromuliavo Margoji, skambindama grandine, mekeno ėriukai ir pamokomai, storai bliovė senė avis. Šnarėjo žvyras po padangomis ir stipriai kvepėjo tuja prie slenksčio. Tokie vienodi ir ramūs buvo vakarai, kad nejautei laiko tekėjimo. Spragsėdavo ugnis krosnyje, kunkuliuodavo puodai, tarškindavo kibirais motina, apeidama gyvulius. Rodės, nebus galo vakarui, rudeniui, lietui.
Kartais ateidavo kaimynas, didelis rūkorius, ir laukdavo tėvo, gal parveš „Pamyro“, juk važiavo šiandien į rajoną. „Sakė, kad važiuos, tai parveš, tikrai parveš“, — ramindavo jį motina. Liesas kaip nukultas šiaudas — graužė jį soliteris ir jauna žmona, — sėsdavo prie krosnies, motina surasdavo tėvo stalčiuje pakelį. Virpančiom rankom ištraukdavo cigaretę, prisislinkdavo arčiau ugnies ir nuo pagaliuko degėsi. Pasklisdavo kartus pigios tabokos dūmas, ir kol pareidavo tėvas, jis rūkydavo vieną po kitos. Virtuvėje, pakilęs per sieksnį nuo grindų, plaukiojo melsvas, judantis nuo menkiausios srovelės, mėlynas dūmų sluoksnis. Kalvio jaunystė praėjo trankantis po pasaulį, dirbdamas traukinio mašinistu išvažinėjo Ameriką, turėjo aukso rankas ir vaiko širdį. Namie už visus plepėjo pati, tad atsigaudavo pas kaimynus. Pasakodavo lėtai, savotiškai, sausai pakosčiodamas; buvo iš kito krašto, ir jo žodis buvo kitoks — šviežias, kartais visai netikėtas. Viktis klausydavo ištempęs ausis, motina tik retkarčiais įterpdavo kokį žodelį, parbėgusi trumpam iš tvartų. Galų gale grįždavo tėvas, parnešdamas nakties laukų kvapą, pro kurį prasimušė svetimas — miesto, didelio miesto, ne tokio kaip Šakėnai.
— Tabokos, kaimyne? — klausdavo sėsdamas į savo vietą prie lango ir sunkiai traukdamas išmirkusius aulinius. — Velnio lietus, kas bus, kaimyne?
—	Varvoliu, Petrai, varvoliu patepk, palaikydamas prieš kaitrą, šieno prikišk, pastatyk, kur ne per šilta, sausi bus, pamatysi, vaikščiosi kaip ponaitis.
—	Išbaigiau ir šiandien negavau, o nuo vakso tik skilinėja.
—	Atanešiu, atanešiu, — lenkėsi kalvis, — jei tik Barbikė nebus kur nukišusi — smirda jai.
Tėvas pastenėdavo iki paraudimo, paskui šaukdavo Viktį:
—	Ko sėdi kaip ant kiaušio?
Viktis apžergdavo batą, tėvas įremdavo koją jam į dugninę, ir abu pūkšdami nuraudavo. Motina dėdavo vakarienę, kalvis imdavo krutėti:
—	Tai aš jau eisiu, Barbikė ieškos...
— 	Pasėdėk, — ramindavo jį tėvas, — dar papirosų nepasiėmei.
Ir kalvis vėl sėsdavo, kad tik dar pabūtų, pašnekėtų nevarinėjamas.
Naktį vėjas šoko į vasaros rytus ir žemę sutraukė gruodas. Ant kūdrų, ant balų, ant juoduojančių linmarkų skambėjo ledas. Nustebę vandens vabalai pakildavo krutindami ūsus ir nerdavo gilyn, arčiau dugno, arčiau šilto dumblo. Aidėjo garsas iš toliausiai sušalusiame ore: traškėjo sausledis po arklių kanopomis ant kelelio, krankė pasipiktinusios skrisdamos pamiške varnos, tarškėjo alksnyne šarka, zylės, atlėkusios arčiau namų, gailiai cypsėjo. Dangus išstovėjo pilkas iki pat vidudienio, ir tarsi laukė kažko žemė, nuogi medžiai, kelelis, gruodo nubalintas. Visą dieną išbuvo tyluma, tik brėkštant, tolumoj paraudus vakarams, ėmė snigti: tykiai, švelniai skraidė ore snaigės ir gulė ant styrančių ražienų, ant kūdrų ledo, ant sausos pelkių žolės. Rytą keistai šventiškai tviskėjo kambarys. Priėjo prie lango — balti buvo visi laukai.
Niūkiamas motinos, tėvas pakinkė arklius, sukrovė malkas, ir jiedu išvažiavo. Su davatka Anastazija buvo sutarta seniai, dar iš vasaros. Arkliai, gerai pakaustyti, žvaliai klapsėjo sušalusiu keliu, tamsavo medžių kamienai baltuose laukuose, gūžėsi pakelės trobelės, miškas rymojo be jokio garso, tik rogių pavažos cypčiojo gruodu per ploną sniegą. Miestelis mirksėjo žiburiais per mėlyną vakarą. Spalva buvo kaip iš sapno — skaidri, tamsėjanti palei žemę. Arkliai bėgo pakarpydami ausimis, sniegas gulė ant jų šilstančių nugarų.
Anastazija — davatka ją vadino visi tiesiai į akis, ir jinai tuo didžiavosi kaip plikbajoris savo titulu — pažiūrėti atrodė grėsminga ir pikta moteris. Ant nežmoniškai storų kojų užtupdytas kvadratinis liemuo, papuoštas senos kumelės galva, burnos plyšyje geltonavo keli kreivi dantys, iš didžiulio apgamo ant smakro lindo rudi, kieti kaip lino stiebas gyvaplaukiai. Kaklas irgi buvo kaip arklio — plokščias, palenktas į priekį. Lašiniai slėgė jai plaučius, ir ji kalbėjo dusdama, kartais netikėtai plonai sucypdama. Blakstienos žilos kaip paršiuko, akys — nenusakomos spalvos, greičiausiai alavinės. Maža buvo tokių žmonių, kurie ryžtųsi žiūrėti į jas tiesiai.
—	Žiū, kaip išaugo tavo bimbalas, — nusistebėjo, — pasirodyk. — Be didelių ceremonijų pasuko Viktį į šviesą.
Jam buvo nesmagu ir gėda, kad su juo elgiasi kaip su mažu vaiku. Anastazijos rankos šiurkščios, kietos, tarsi nieko neglosčiusios gyvenime. Vikčiui surakino lūpas. Sėdėjo kur pasodintas, įsitempęs, bijodamas net kojų pirštus pajudinti. Tėvas pabuvo truputį iš mandagumo, Anastazija išklausinėjo apie kaimo žmones — pažinojo visus per tris mylias aplink miestelį. Tėvui ir sėdėti, matyt, nelabai norėjosi, ir namo važiuoti ne per daugiausia. Kadangi „restoranas“ jau buvo uždarytas, tai kur kitur ir benueisi? Anastazija aprodė kambariuką, išgyrė, kad šiltas ir šviesus, šiaip niekada neužleistų, bet jos širdis jau tokia, kad prašoma atsakyti nemokanti, ir varė toliau — nedėkingumas dabar žmonių...
—	Je je, — abejingai pritarinėjo tėvas, — tu meti su duonos kepalu, o tau — su akmeniu... je je.
Paskui ir jam nusibodo, o gal rūkyti užsimanė. Davatka tos velnio žolės „tvert negalėjo“, nors naminio vyno stikliuką mielai išgerdavo sakydama, kad senatvėj kraują sušildąs.
Išėjo su tėvu į lauką. Nebesnigo. Nors jau naktis buvo, bet švietė sniegas balta šviesa nuo žemės. Arkliai iš abrako grumšnojo šieną. Tėvas pataisė plėškes, pasižabojo, kad tamsoj nepasibaidytų, Viktis pritraukė strungus.
—	Tik pasakyk, jei išdykauti ims, — kažkokiu svetimu balsu šūktelėjo Anastazijai, stūksančiai tarpdury.
Įsilipo į roges ir pasimėgaudamas užsitraukė cigaretę. Apsisuko ir arkliai, jausdami namus nubėgo ristele. Viktis stovėjo ir žiūrėjo įkandin. Pirmą kartą pasijuto vienas paliktas ilgam su svetimu, nemielu žmogumi ir pavydėjo tėvui važiavimo naktį per šviežiai apsnigtus laukus, gaivaus, šalto oro, jaukaus arklių prunkštimo. Parvažiuos namo, iškinkys arklius, valgys, tyliai šnypš žibalinė lempa. Ašaros ėmė tvenktis akyse.
— 	Nesišaldyk! — sušvokštė Anastazija. — Arbatos gersi? Gersi, — pasakė įėjus vidun. Pasodino virtuvėje prie stalo raitytais kraštais. Visur švaru, grindys pelenų šarmu išbalintos, stalo plyšiuose nė trupinėlio. Padėjo stiklinę su lėkštute.
—	Neprilaistyk!
Sujudino kojas po stalu.
—	Nemataruok kojom, kai valgai, velniui lopšį supi!
Kvepėjo kambariai žolytėm. Jų visur, surištų į pluoštelius, buvo prikaišiota: po sija, už daugybės šventųjų paveikslų. Nuo kosulio, karščio, rožės, kad žaibas neįtrenktų. Ir jų kvapo pilna visur — lengvo, neįkyraus.
Jo kambarys buvo mažas, jaukus, su langu į parką. Stalelis, lova, kėdė, mažytė etažerė, bus knygoms susidėti, kaip pasakė Anastazija tėvui, aprodydama kambarį. Anksčiau ji čia laikė stiklainius. Ant sienos dar keli šventi paveikslai, ir vėl žolelės šventintos po jais. Ir elektra buvo. Turės kambarį, visą kambarį sau vienam. Prisėdo ant kėdės, ant lovos nedrįso, kad nesuglamžytų gūnios, mama užmiršo įdėti, tai Anastazija paskolino savąją. Buvo tylu po jos švokštimo ir tuščia. Prisiminė namus — jau prisnigo visame kieme, ir eglė apsnigo, ir šiaudinis tvarto stogas, ir kūdros ledas dabar baltas, lygus kaip braižybinio popieriaus lapas, viso paslaptingo gelmės gyvenimo nematyti. Iki pat pavasario. Ir kiškiai tupi beržynėlyje po krūmais, bijodami išbėgti į palaukę, kad pėdų nepaliktų. Ugnis virykloje jau užgesusi, puodai nurimę, Runcė išsitiesusi pačiam kakalio kamputyje į visą ilgumą, leipsta nuo karščio ir žemyn net šaukiama nelipa. Tik pramerkia akį ir vėl užmerkia. Nemielas pasidarė tas švarus ir tuščias kambarys, spaudė sienos, trūko oro, sutvinksėjo širdis, norėjo bėgti į lauką, bet Anastazija jau bambėjo poterius lovoje ir jis bijojo net kėdę sugirgždinti. Pasiklojo, paspaudė mygtuką ir atgulė. Stovėjo vis namai prieš akis.
Atsibudo jau smarkiai po vidurnakčio. Virpėjo deimantinės kibirkštėlės sniege, parko medžiai juodi juodi, danguje retos žvaigždės, susiraukšlėjęs mėnulio veidas. Iš kažkur atsibastė šuva ir bėgiojo aplink medžius uostinėdamas. Prabėgo pro pat langą, buvo girdėti, kaip lekuoja; pėdų virtinėlė vijosi paskui. Palangė šalta, padėjo delnus, galvą ir tyliai ėmė verkti.
Rytą atsibudo lengva, tuščia širdimi. Buvo gėda nakties verksmo ir, rodės, seniai buvo kibirkščiuojantis sniegas, medžiai ir tas lakstantis, nerimstantis šuva. Lyg nelaimės ženklas koks. Anastazija grumėjo apie krosnį, žiaumodama atneštą iš kaimo pyragą. Cinamono kvapas kuteno nosį. Atsiduso, persižegnojo ir priėjusi prie lango pasižiūrėjo į lauką. Gastronomo kieme stovėjo kažkieno arkliai, šokinėjo ant jau suminto sniego žvirbliai ir tolėliau atsargiai vaikščiojo kelios varnos.
— 	A ir prisnigo. Per vieną naktį. Bus gili žiema, — rūsčiai užbaigė tarsi tikėdamasi, kad Viktis šoks ginčytis. — Nevėluok, — subarė matydama, kad anas nesiklauso.
Klasė buvo dar tuščia. Kai važinėdavo iš namų, niekada taip anksti neateidavo ir pakliūdavo į banguojantį nuo vieno koridoriaus galo iki kito klegesį. Už didžiulių langų stovėjo praretėję parko medžiai, už jų jau laukai ir plentas į Prūsijos pusę. Bažnyčios laikrodis išmušė ketvirtį, ir įstraksėjo mergiščia, sėdinti pirmame suole, — Jonė. Juoduose plaukuose žibėjo ištirpusių snaigių lašeliai, akys pilkos, antakių lankai ryškūs, ploni. Jau buvo mergina, keleriais metais už Viktį vyresnė, mitri, greita, smulkių kaulų. Mokslai tekėjo pro ją kaip vanduo pro rėtį. Ne tas tau galvoj, griaudėdavo lituanistas, vyrai tau galvoj, tai ir tekėk, kam veltui suolą trini? Ko važiavo Enskys pirkti, na? Ir ji niekad nežinodavo, ko važiavo tas Enskys į Karaliaučių, ir suprasti negalėjo, kam jai žinoti. Išsiėmė šukas ir persibraukė papurusius plaukus, kažkaip savotiškai dailiai išlenkdama riešus. Greitai judėjo smulkūs pirštai, vėsus skruosto apvalumas, krūtinė, kai pakėlė rankas.
— 	Algebrą padarei? Duok nusirašyti, — atlėkė, čiupo sąsiuvinį, — parodyk.
Jis pasilenkė per jos petį. Tirpstančio sniego šaltis, plaukų kvapas, ilga riesta blakstiena, ranka ant nubraižyto suolo su rašalo dėmele ant smiliaus, kaklas baltas baltas. Suvokė staiga, kad čia, už kelių centimetrų nuo jo, — gyvybė, šilta, jauna, plazdanti. Gyvybė kita, visai kita, su savo mintimis, jausmais, jam visai galbūt nežinomais ir nesuprantamais. Tokia gležna, virpanti. Keistai sustuksėjo širdis, ir toks noras paėmė apginti ją, pajusti, kaip srovena jos rankomis, kaklu ta šiluma, tas virpėjimas, toks dabar tolimas tolimas, tolesnis už bet ką, net už žvaigždę žiemos naktį. Dar tvyrojo ryto prieblanda, balta nuo sniego šviesa, palengva stiprėdama, plūdo pro stiklus. Ir tyla — keista tyla aplinkui. Vienas paskui kitą ėmė riedėti į klasę, triukšmingai mesdami portfelius, miestelio vaikai, ir ta šilta vienuma dviese baigėsi, nutrūko kaip voratinklis tarp dviejų smilgų praėjus arkliui — gražus, spindintis sidabro rasa ir niekieno nepastebėtas. Tik jis jautė jį. Jautė net žiūrėdamas į didžiulę, grėsmingą lituanisto figūrą, kuri bet kada galėjo sukunkuliuoti ir prapliupti tokia žodžių audra, kad blerbdavo langų stiklai ir klasė apmirdavo iš baimės ar susižavėjimo. Klausydamasis jo, Viktis paprastai užmiršdavo viską, matydavo tik akinius, pakeltus ant kaktos, ir žodžius, skubiai rašomus lentoje netikėta tokiam žmogui smulkia moteriška rašysena. Ir dabar žiūrėjo į jį, bet negirdėjo, nors visi užgniaužę kvapą klausėsi apie Karvaičių kaimą Nerijoje, užpustytą audringais rudenimis lekiančio smėlio. Matė mokytojo kaktą, aukštą, nuožulnią, panešiotas švarkas, amžinai ištepliotas kreida, išklypę dideli batai. Ir atėjo jam į galvą mintis: apie ką mokytojas galvoja, kai eina namo tempdamas portfelį, prikimštą knygų? Apie pamokas, lietingą rudenį, cukrų, kurio užmiršo nupirkti? Jo žmona dėstė chemiją. Mažytė, išdžiūvusi nuo rūgščių ir visokių chemikalų, tokia nepanaši į jį, tokie buvo svetimi vienas kitam, svetimesni nei žmonės, važiuojantys vienu autobusu. Juk yra kažkas jo, vien jo ir tiktai jo, ko niekas nežino ir niekada nesužinos, ko net pasakyti negalima, galima tik pajusti sėdint greta ir tylint. Kas nors turi pajusti, kitaip būtų labai sunku gyventi, jeigu visą laiką savyje vienas.
—	Butkau! — staiga sugriaudė vidury žodžio.
Butkus, ilgiausias iš visos klasės, su amžina įžūliai abejinga veido mina, susigūžė, ir mokytojas varė toliau. Bet, matyt, buvo kažkas nepaprastai svarbaus, ir Butkus ryžosi, kai lituanistas nusigręžė prie lentos, pašnibždėti kaimynui.
—	Lauk! — atsisuko sugniaužęs rankoje kreidą.
Užsimiegojusi varna prie lango stryktelėjo ant šakos. Butkus lėtai, rangydamasis visu kūnu, atsistojo — buvo ne ką žemesnis už mokytoją — ir lėtai nušliaužė, lydimas žodžių lavinos, prie durų. Išeidamas vikstelėjo užpakalį. Jonė suprunkštė.
—	Ir tu, šarkute, lauk. Greitai! Galėsi už parankės pasivaikščioti su kavalierium.
Plykstelėjo raudoniu, timptelėjo lūpą ir išbėgo. Nutvilkė jį lyg karštu vandeniu jos gėda ir neteisybė jai. Mokytojas pastovėjo sekundę, lyg ieškodamas nutrauktos minties, ir visai kitokiu, ramiu balsu tęsė toliau, kaip nieko nebuvę. Tik jam vienam gėda, ir jei pažiūrės kas, supras iš karto. Viktis nuleido akis.
Vos pamokoms pasibaigus nukrito prieblanda, vakaruose dangus ėmė giedrėti, neramiai purpčiojo nuo šakos ant šakos, vis arčiau viršūnės, varnos. Prieš šaltį. Gurgždėjo sniegas po kojomis, vaikai šūkavo ant tvenkinio ledo. Iš už užuolaidų sunkiai smelkėsi šviesa per tirštėjantį vakarą, ir jaukuma kaip nematomas rūkas plaukė iš gatvelių. Už tų langų, kambariuose, kėdės, stalai, sienos, kažkam pažįstamos iki menkiausių smulkmenų: trūkinėjantis plyšelis lubose kaip upės vingis, trinka prie krosnies, vandens kibirai tamsioje kertėje prie durų. Jei ir įeisi, žiūrėsi svetimomis akimis, nematysi, kad plyšelis panašus į upės vingį, nepastebėsi, kaip virpčioja šviesa dar tebeteliūskuojančiame vandeny kibire. Visa žmogaus šiluma žiemą sueina į namus, o vasarą stovi jie tušti, veik niekam nereikalingi, gal tik pelei, tupinčiai po suolu, jie vienodai mieli ir per pūgą, ir per vasaros kaitrą. Rogės stovėjo prie turgaus, stotelėje, tykiai urgzdamas mirkčiojo žibintais autobusas. Sėdėjo keli žmonės šilumoj, laukdami, kol važiuos, ir jam pasirodė, kad prie lango Jonės gelsvas paltukas, ir plaukai taip pat pakirpti. Žiūrėjo į kitą pusę. Jam apsunko rankos, sustojo, atsirėmė į medį. Bijojo, kad pamatys, ir norėjo. Atsisuko — buvo ne ji. Dingo staiga ir baimė, ir sunkumas, vakaras nublanko, gatvė liko nejaukiai tuščia. Autobusiukas čiuožtelėjo ties posūkiu ir sumirksėjo raudonomis gabaritinėmis lempomis. Nebebus jau nieko, tik stalas, šviesos ratas nuo lempos, Anastazija snaus prie krosnies.
Nesnaudė Anastazija. Buvo rūsti kaip trys didžiosios dorybės.
—	Kur varlinėjai?
Viktis pagalvojo valandėlę ir ramiai pamelavo:
—	Mokiausi. Paliko visus po pamokų. Labai sunkų uždavinį aiškino.
Balsas tylus, pavargęs, ir davatką Anastaziją netikėtai užplūdo seniai bepajusta užuojauta:
—	Tokius vaikus! Tik galvas džiovina. Ne bagotas, tik kuprotas.
Nubambėjo į virtuvę ir grįžo su arbata ir dideliausia pyrago rieke.
—  Valgyk! — suriko matydama, kad Viktis nuraudo ir žiojasi atsisakyti. — Kai duoda imk, kai muša — bėk! Nu!
Piktai nustūmė nuo kėdės prie krosnies paslapčia įsitaisiusį katiną, pasiėmė rožančių, bet taip ir nepradėjo poteriauti. Postringavo vis, kaip blogai, kai tokius vaikelius atitraukia nuo tėvų, visai mažutėlius palieka mieste. Ir girtuoklis Simutis gali aprėkti, ir taip koks nesąžiningas žmogus nuskriausti. „Mažutėlis“ neklausydamas kimšo pyragą. Katinas įsižeidęs pavaikštinėjo aplinkui, primerkęs akis pasižiūrėjo į Anastaziją, suvokė, kad ji užsiėmusi visai kuo kitu, ne katinų auklėjimu, tykiai užsiropštė jai ant kelių ir tuoj, prisidengęs letena ausį, užsnūdo. Ir Anastazija knaptelėjo nosimi. Patyliukais nuslinko į savo kambarį.
Stovėjo tamsoje prie lango ir žiūrėjo į parko medžius. Pro nesandarias duris bėgo iki sienos šviesos ruoželis. Krūptelėjo ir išnyko — užgesino šviesą anam kambary. Autobusiukas jau toli nubėgęs, žmonės namuose geria pieną, miega vaikai, ant tvenkinio tuščia, gal tik žvaigždė dar kur spingsi pro debesį. Pajuto staiga, kaip plaukia didžiulė laiko upė, nešdamasi viską, nematoma, negirdima, nepaliečiama. Ir vis atgal ir atgal. Kiekvienas mirksnis atgal, nebesugrąžinamai atgal. Atsigulė, pasidėjo rankas po galva ir užsimerkė. Pajuto švelnumą ant skruostų, matė jos akis, antakius, megztuko žalumą, bet viso veido prisiminti negalėjo. Nesiklostė viskas į vieną. Pabandė prisiminti motiną ir iki pačios mažiausios raukšlelės prisiminė, ir kalvį, ir Agotą, o jos — ne. Tik tą švelnumą, einantį per visą kūną. Galvojo, va prieitų, pasakytų kažką jam vienam, perbrauktų per plaukus, paliestų ranka skruostą. Naktį sapnavo ją. Matė veidą, šviečiantį tamsoje. Stovėjo po obelimi, jau žydinčia, ir žiūrėjo į jį. Dabar aiškiai matė kiekvieną bruoželį, akių spindėjimą, savo veidą vyzdžių lėliukėse, jautė alsavimą ant lūpų.
Atsikėlė pilnas sapno šilumos ir lengvumo. Prausėsi, valgė, dėjosi knygas, ir jos veidas, tas, atsineštas iš sapno, dilo, nyko, netekdamas ryškumo, pasinerdamas tolumos migloje, kaip kad brėkštant išnyksta pamažu kitas ežero krantas. Tik liko kaip vos juntamas vandens kvapas švelnios laimės nuotaika. Greitai išbėgo į lauką, kad nepasirodytų bambanti kaip visada Anastazija. Ant gastronomo laiptų du vyrai tylėdami mušė Simutį. Kraujas iš praskeltos lūpos, sumišęs su tąsia seile, varvėjo jam per smakrą. Jis siūbavo nuo smūgių net nemėgindamas gintis, tyliai švebeldžiuodamas pro išmuštą dantį:
— 	Vyrai... vyrai... ne aš... ne aš...
Nusmelkė Vikčiui širdį. Svyravo akyse nuskurusi Simučio figūra, aidėjo tarsi iš labai toli duslūs, keistai minkšti smūgiai. Tiedu baigė mušti, nusišluostė rankas į vatinukus ir nuėjo. Simutis susmuko palei sieną laiptų aikštelėje ir nieko nematančiomis, jau iš ryto girto žmogaus akimis žiūrėjo į dvi nueinančias per aikštę nugaras. Sutryptas raudonas „Primos“ pakelis mėtėsi laiptų apačioje. Pyptelėjo pralėkdama mašina, ir Viktis atitoko. Staiga suplaukė garsai iš visų pusių: kranksėjo varnos lankoje už miestelio, poškėjo spyruoklinės gastronomo durys, cypčiodamos neteptais vyriais, kažkur džireno pjūklas. Nusigręžė ir nuėjo kažkieno švariai nušluotu, suskeldėjusiu šaligatviu. Šmėžavo pro medžius mokykla, tokia tolima ir svetima aplinkiniam bruzdesiui ir šurmuliui, tarsi sala jūroje, per mylių mylias apsupta šalto, šniokščiančio vandens. Kaip nuskambėjęs aidas, kai nebesupranti iškreiptų žodžių, vien tik numanai bendrą, neaiškią jų prasmę, virpėjo jo sieloje suvokimas, kad gali būti prieš akis gyvenime tik tuščia aikštė, dvi nueinančios vyrų figūros, pilkas rytas ir daugiau nieko. Visiškai nieko.
Laukdavo dabar visada: kada įeis, kada šukuosis plaukus, sekė jos žvilgsnį, balsą. Vos ji įeidavo į klasę, jis įsitempdavo apimtas nerimo; taip sunerimsta, išgirdę vėlyvą rudenį vilkų kauksmą, arkliai. Vakare, kai likdavo vienas savo kambariuke, nepastebimai prie laukimo ėmė šlietis ir ilgesys, ilgesys niekada nepatirtas ir toks nepanašus į ilgesį namų, į kelio ilgesį. Jis šmėstelėdavo pro šalį kaip praskrendančio paukščio šešėlis — tik pajunti vėsumą, ir jau nebėra. Kartais atgulęs bandydavo įsivaizduoti jos namus kaime, tuos visus paprastus, kasdienius dalykus: kaip kuria krosnį, valgo pietus, kalbina šunį. Galėjo įsivaizduoti jos tėvą, ir kažkodėl jam atrodė, kad tėvas toks pat nereikalingas ir svetimas žmogus namuose kaip ir jo paties. Bet motinos — ne. Jam būdavo nesmagu vien pagalvojus, kad ji turi motiną, seną, raukšlėtą, nuo darbo iškreiptais pirštų sąnariais. Buvo dar kažkas, ko negalėjo suprasti. Jam buvo gėda, bet pergalėti savęs nemokėjo. Imdavo galvoti apie ką nors kitą, apie jos namą, kurį matė aiškiai, keliuką, sodą, vasaros vakarus. Matė, kaip ji eina basa iš ganyklų pablukusia nuo saulės kartūno suknele, braukdama jau palengva krintančią rasą nuo žolės. Smilgos svyruoja palei taką, ramunės, vežimas darda vieškeliu. Norėjo pamatyti jos veidą miegant, kai žmogus toks svetimas sau ir kitiems pasidaro. Jam atrodė, tada suvoktų jos paslaptį, nes juk turėjo jinai ją, kad taip spinduliavo aplinkui kažką, kas taip jį traukė. Jis stovėtų po langu tyliai ir žiūrėtų, paskui nueitų per laukus, apkritusius spindinčia mėnulio šviesoje rasa, migla, sumišusi su užsiskleidusių nakčiai gėlių kvapu, banguotų virš pievų. Viskas aplinkui — daiktai, žmonės, įvykiai — apsigaubė švelnumu. Jautė, kaip plaka naktį įsisukęs šiaurys medžius už lango, norėjo priglausti delnus prie raudonos plytos, įmūrytos bažnyčios sienoje, pajusti jos šiurkštumą, tą milžinišką ją slegiantį bokštų svorį. Kaip tūkstančiai plonyčių gijų, susipynusių nebeišnarpliojamai, atrodė žmonių jausmai, darbai, likimai, ir pasakyti žodžiai tik lengvos bangelės, ribuliuojančios virš niekada nesujudinamos gilumos. O jis norėjo žinoti, tikrai žinoti, kad suprastų. Kartą įsidrąsinęs paklausė Anastaziją:
—	Teta, o ką jūs darėt, kai jauna buvot?
Anastazija, pavadinta teta, grėsmingai kilstelėjo antakius, bet staiga veidas sušvelnėjo, ji nusišypsojo beveik droviai:
—	O, Viktorėli, žvitri merga buvau. Pas ūkininkus tarnavau. Ir balsą turėjau, kai užtraukdavau, visiems šilta pasidarydavo. Ir sveikatos turėjau. Galėjau visą naktį dūkti, ir nieko. Tada vasaros buvo šiltos. Numiegi kur po krūmeliu ir vėl visą dieną prie darbo. Ir kad bent kas. Dabar ar tai vasaros? Vis vėjai, lietūs. Žiemą, kai paspaus speigai, pusnis sulig stogais suversdavo. Viskas kitaip buvo.
— 	O kodėl netekėjote?
—	Dievui norėjau tarnauti, — atšovė piktai. — Kas mane ims? Vaikų buvo daug, pasogos jokios, kam plikos reikia? Buvo toks kriaučiukas, norėjo, bet kad jau labai negražus, su kuprike. Tada nėjau, jauna, kvaila buvau, vėjai galvoje. Eik, graužk savo mokslus, ko tau su sena davatka plepėti. Prieš akis viskas tau.
Ir užsidarė su katinu kambariuke. Vikčiui pasidarė nesmagu. Nereikėjo klausti. Ne visko galima klausti.
Atėjo pavasaris po ilgos žiemos. Bėgte atbėgo. Pūstelėjo vieną kartą, stipriau apsiniaukus vakarui, vėjas nuo marių ir ėmė kristi į žemę šiltas balandžio lietus. Saulė jau smarkiai buvo pasidarbavusi: nutirpdžiusi sniegą nuo suartų laukų, nuplikinusi kalvelių pakaušius. Tik stačiuose, miškinguose Graumenos krantuose dar vis tūnojo sucukrėjusio sniego lopai, sunešti kadaise smagiai ir nerūpestingai siautusių pūgų. Ėmė skaidrėti upių vanduo, kelias ant kalvelių ir posūkiuose ėmė balti. Sujudo medžių pumpurai, pašoko greitai žydėti plukės — geltonos ir baltos, pienės patvoriuose, žibutės po krūmais atšlaimuose. Neprisiminė ir negailėjo niekas nei žiemos, nei sniego, nei taip kadaise laukto pirmojo ledo. Tik pačioje miško gūdumoje, kur Graumenos srovė dar tik šaltinėlis, kur snaudžia po kerplėšomis ir akmenimis žali vėžiai, kur pačią kaitriausią vasaros dieną ori ir vėsi ramybė, ošė vis taip pat veik šimtametės eglės ir ąžuolai, tarsi visai jiems nesvarbu, ar švilpia šalti vasario vėjai, ar griaudėja pikta ir skaudi liepos perkūnija.
Viktis gulėjo tamsoje ir klausėsi, kaip greitai teškena lietus nuo stogo. Jokio vėjelio, tiktai kvepia žeme pavasario naktis. Atplaukė staiga aukštai virš miestelio skrendančių gervių šauksmas. Smailus trikampis, nukreiptas tiesiai į šiaurę, po ritmingai ošiančiais sparnais svetimų miestų, miestelių, kaimų mirgantys žiburiai, kartais susiliejantys į virpančią šviesų jūrą. Nepasukdamos niekada į šalį, nors juk galėtų nutūpti ir čia, kur tokios švelnios pievos, gražūs garbanoti miškai su ežerais ir pelkėmis, traukia jos tolyn, aplenkdamos pavasarį, nes ten jų gimtoji žemė, gimtasis lizdas, mielas tik joms vienoms. Jis sunerimo, atsisėdo lovoje ir klausėsi, kaip tolo nutolo jų sparnų švilpesys ir riksmas. Už sienos sukosėjo ir ėmė vartytis guolyje Anastazija, tik katinas ramiai sau pūtė į akį ant krosnies. Jo nerimo pavasaris jau buvo praėjęs, kas jam rūpi Anastazija, Viktis juo labiau, o gervė aukštai ir didelė — nepagausi...
Namuose krutėjo visi pašaliai. Saukė pempės, čireno vyturiai, kaip koks pienburnis neišlaikęs užkakariekavo gaidys, švilpavo, skraidė būriais ir pešėsi su žvirbliais dėl inkilų varnėnai.
— 	Padėsi Mykolui, — pasakė rytą tėvas, — pažadėjau, žmogus jau metuose, sunku jam.
Kalvis dzindzėjo pajuodęs, apsipylęs prakaitu. Viktį pristatė pūsti dumplių, nors jam taip knietėjo pamosuoti didžiuoju kūju. Šnypštė grūdinama geležis. Kaimynas, valandą paplakęs, nuilso ir prisėdo patraukti dūmo.
—	Iš kur tau tiek sveikatos, Mykolai? Jau metų kapa su gorčium.
— 	Ė, kad ne ta kirmėlė! Amerike ne taip kaldavau. Ten, bral, tvarka: nekalsi — nedirbsi, nedirbsi — nevalgysi.
—	Je je.
Ir vėl abu plaka. Viktis vos spėja pūtuoti. Kai tik ateina kas, tuoj prie kalvės pasisuka ir Barbikė. Jai tik paplepėt. Turėjo viską matyti, viską žinoti ir visur savo trigrašį įkišti. Kaimo šunis iš balso pažinojo. Ir dabar vis kur buvus, kur nebuvus pasisuka prie kalvės.
—	Jau Stonkaus šuo draskosi, bus bene sūnus iš Klaipėdos atvažiavęs.
Patrypinėjo, palakstė po kiemą, vis į tą pusę pasižiūrėdama, bet per krūmus ir beržyną nedaug pamatysi, o dar namas ant pačios žemiausios kalvos visame kaime...
—	Reikia nulėkt, paklaust, gal važiuos kur, miltų ruginių parvežtų.
—	Kad tų miltų dar tik šeštadienį Jocys atvežė, — bandė sulaikyti kalvis.
—	O juodai dienai ar nereik? — atšovė Barbikė. — Tu ką išmanai?
Ir jau lekia takeliu. Kalvis nusispjovė ir už „Pamyro“. Jaunesnė, nepavysi... Šaipėsi kaime iš tos poros, o kalvis nekreipė dėmesio. Gal Barbikė dėl to ir tekėjo, kad kalvienė bus, visus pažins ir žinos viską apie visus. Kas beatseks?
Parėjo vakare pavargęs ir laimingas. Visa vakarų padange — violetiškai rausva žaros juosta, migla pavasarinė nuo šylančios žemės, kvepėjo dygstantys ajerai, paukščiai jau buvo nutilę, tik zvimbė plonyčiais balseliais uodai, savo vestuves keldami. Indriekaus ąžuolai kaip neryškios kupetos, tik Valauskienės beržas baltavo prieš vakaro žarą. Į vidų nėjo. Netraukia pavasarį į vidų. Tokia laukų gaivuma, ir ta žemė, rodos, tokia sena, atjaunėja. Atsisėdo ant prieklėčio akmens, kur vakarų pusėj, ir sėdėjo atsirėmęs į saulės šilumą dar išlaikiusį sienojų. Gera buvo. Žiūrėjo į tą pusę, kur jinai gyveno, — ten truputį į kairę nuo beržo, per traką, kur skaisčiausiai dega žara. Ir buvo tik ta žara, ilgesys, vis labiau nykstantys pavasario prieblandoje Indriekaus ąžuolai. Ištirpo visos neteisybės, skriaudos, tokios dabar smulkios atrodė, vaikiškos. Norėjo atleisti visiems, kadaise jam blogo padariusiems. Šviečia ir jiems taip pat žara, taip pat kvepia žemė, taip pat žiebiasi žvaigždės tamsėjančiuose rytuose.
— 	Kaip Anastazija? — paklausė tėvas rytą per pusryčius.
—	Gerai, —  atsakė Viktis.
— 	Ką? — išsprūdo tėvui, bet tuoj užkišo motina:
—	Paviržio dar turi?
—	Turiu. Ji man pietus beveik kasdien duoda.
Motina susižvalgė su tėvu.
—	Reiktų tau nuvažiuoti, Petrai. Keliai jau sausi, su dviračiu ne kažin kiek truksi. Dar ir cukraus kokį maišelį paimsi, nepajusi, kaip šienapjūtė ateis.
—	Reikės, — nutęsė tėvas.
Davatkai Anastazijai nebuvo gero žmogaus. Galėjo katinas būti geras, šuo galėjo būti geras, bet žmogus — ne. Nei klebonai, nei vikarai jai neįtiko. Pasidžiaugia savaitę naujam atėjus, o paskui — ir nusilenkė ne taip, ir pasakė ne taip. Patį vyskupą, gal net ir popiežių būtų radusi ko pamokyti, o kad vaikigalis būtų jai geras... Čia kažkas ne taip. Ar nebus ko prikrėtęs? Tad Rimkus nieko nelaukęs nulėkė į miestelį, nors šiaip kur išsiruošti jam savaitės neužtekdavo.
—	Garbė Jėzui Kristui.
— 	Per amžius amen, — nė kiek neapsidžiaugusi svečiu bumbtelėjo davatka.
—  Tai kaip tas mano Viktorėlis? — tiesiai prie reikalo drožė Rimkus.
—	Auksinis vaikis, — nušvito Anastazija, — toks rūpestingas, paslaugus. Kur paprašysi nubėgs ir sąžiningas. Tik kad į bažnytėlę negaliu priprašyti. Moko juos ten negerai. Jau būtų kunigėlis... Matyt, ne į tėvą.
Rimkus taip susijaudino, kad užsimiršęs išsitraukė cigaretę.
—	Kišk tą pypkių! U! Ir ištvirkimas žmonių.
— 	Sako, kad pietus tamsta jam duodi. Kaip dabar atsiskaitysim? — pralemeno Rimkus.
— 	Noriu duodu, noriu — ne. Savo duodu, ne tavo.
Taip ir pasišnekėjo. Iš grynos širdies.
Nepastebimai, tarsi būtų žydėję tik patys sau, peržydėjo klevai ir nubėrė parko alėjas smulkiais auksiniais žiedeliais; išlindo maumedžių švelnūs spygliai, liepos kaip mažas vėduokles išskleidė gležnučius, lipnius lapus. Ilgasis koridorius su langu į parką pritemo. Tik vakarop, pasisukus saulei, kai ji šviesdavo kraštu liesdama Genioties upelio skardį, šviesa prasimušdavo pro suvešėjusius medžius, tada mėlyna juosta, mirganti nuo judančių lapų šešėlių, nusidriekdavo per koridorių ir, nepajėgdama pramušti tirštėjančios tamsos, palengva tirpo pusiaukelėje. Stovėjo pasikišęs knygas po pažastim ir žiūrėjo į gęstančius atšvaitus sienoje. Užpakaly sutrepsėjo smulkūs žingsniukai, prilėkė, sušiaušė jam plaukus: 
— 	Koks tu dar vaikas, Viktorėli, — nusijuokė ir išnyko šešėliuose kaip sapne.
Viršuje, muzikos kabinete, skambino pianinu naujasis mokytojas, lauke krito ant jaunos, stiprėjančios žolės skaidriausia iš visų gegužio rasa. Vaaaaikas — ataidėjo iš toli, paskui juokas ir dūrė širdin. Parėjo namo nejausdamas nei rankų, nei kojų, tik šmėsčiojo žaros šviesa ir vos juntamas vėjas dvelkė į kaktą. Atsigulė pasiėmęs knygą, atvertė, pasidėjo ant krūtinės ir nepajuto, kaip kietai užmigo. Atsibudo naktį. Buvo tokia tyluma, kokia tik pavasario naktį kad būna. Spindėjo mėnesiena virš laukų, tylėjo medžiai, tylėjo paukščiai, dulkėtose kamarose amžinoje prietemoje snaudė kailiniai, sapnuodami speiguotus vėjus, palaginėse, paverstos ant šono, tyliai traškėdamos džiūvo rogių pavažos. Prisiminė rudenį, nesibaigiančio lietaus teškenimą, pirmojo sniego baltumą, gervių klyksmą tą pavasario naktį... Viskas, rodės, buvo taip seniai — virpėjo neryškūs, besimainantys daiktų kontūrai, kaip suskaldytas vitražas vaizdų nuotrupos, sakinių, intonacijų fragmentai ir niro lyg gelmėn, lyg į ūką vis neryškesni, neryškesni... tik tas žiemos rytas akinantis liko atminty kaip butelio šukės blizgesys ir ta nuotaika, persmelkianti visus metus, kaip ievų kvapas kad persmelkia pavasarį.
Jau baigiantis vasarai nuvažiavo į miestelį. Saulė kaitino grindinio akmenis, dulkėta žolė geibo patvoriuose. Pastatė dviratį ir nuėjo prie mokyklos. Žvyro takelis, užėjęs žole, užrakintas šulinys, sutirštėjusi parko medžių ūksmė. Saulės šviesa, atsimušusi nuo kalkėmis dažytų sienų, žilpinanti akis, maurų salelės, plaukiojančios juodame tvenkiny. Apėjo ratu. Klasėse tušti suolai, nenutrinti žodžiai ant lentos. Šnarėdamas nučiuožė skardiniu stogu sausas lapas, ir jis visai aiškiai išvydo ją, bėgančią takeliu pro dabar jau užrakintą šulinį. Išgirdo juoką, tą patį kaip tada koridoriuje. Uždarė vartelius ir nuėjo, vesdamas dviratį, į gastronomą. Laipteliai skendo šešėlyje, kažkokia moteris stovėjo viršuje ir žiūrėjo į kelią, kuris suko pro bažnyčią. Klausydamasis savo žingsnių lipo viršun, ir staiga suspurdėjo širdis. Ten stovėjo Jonė. Su ta pačia pablukusia kartūno suknele. Pūstelėjo vėjas iš skersgatvio ir susuko popieriukus palei jos kojas. Nepakreipė galvos jam sustojus — vis žiūrėjo į kelią, o gal dar toliau, į skardį anapus Genioties, kur tirpo skaudžiame melsvume papilkėję klevai. Matė jos akis — svetimas, išvargusias suaugusios moters akis. Ranka su rašalo dėmele ant smiliaus gulėjo ant geležinio turėklo, pro nusilupinėjusius dažus kalėsi rūdys. Viktis stovėjo nekrustelėdamas, jinai atsigręžė, praslydo akimis nepažindama ir vėl nusigręžė į kelią.
Kai išėjo iš parduotuvės, jos jau nebebuvo. Į šventoriaus mūrą trynėsi Anastazijos ožka, klykė lupami Pasileidusiosios Marės vaikai, miestelio namukai, apšviesti gelsvos popiečio saulės, staigiai mažėdami bėgo palei gatveles į laukus, apsunkusius nuo pavėlavusios rugpjūčio kaitros. Pravažiavo pro tuos laukus ir sustojo miške, ten, kur smėlio vieškelis kilo iš Graumenos slėnio į kalvą, apaugusią svyrančiomis nuo vėjo pušimis. Ant pačios keteros stovėjo aukštas medinis kryžius. Nuo čia atsigręžęs paskutinį kartą regėdavai pro medžių viršūnes raudonus bažnyčios bokštus. Kryžių pastatė Jočio motina toj vietoj, kur per sekmines jos akyse griuvo sūnus, sudraskytas sprogstamųjų kulkų. Šiureno vėjas drebulę, alsiai kvepėjo miškas, liūdėjo po skardiniu stogeliu skerdžiaus Skomanto drožtas rūpintojėlis. Apačioje, vingiuodama tarp sidabrinių karklų šakų, sroveno upė, už nugaros bėgo per mišką kelias į namus. Žinojo, kad gali nusileisti žemyn, pervažiuoti tiltą, grįžti į miestelį. Bus jis toks pat tuščias, vėjas taip pat gainios popiergalius ir nuorūkas, tik Jonė nebestovės ant gastronomo laiptelių, kur sėdėjo tada primuštas Simutis, ir jis pats jau bus nebe tas, kuris ėjo aplink baltą mokyklą ten parke po jau mėlynuojančiais medžių šešėliais.