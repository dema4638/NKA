Važiuojam į LMPS suvažiavimą Filadelfijoj. Skubame, plušame iš namų, kad nepavėluotume į stotį. Traukinys išeina penkiose. Suskubome kaip tik laiku. Teisybė, tuo laiku išeina traukinys, bet ne mūsų nosiai: tikietas arti 40 dol. į vieną pusę. Apie ką mums nė svajoti. Prastesnis, t. y. pigesnis, išeis 10. Nusipirkome tikietus. Namo grįžti nebeapsimoka: vėl skubėk, vėl bijok pavėluoti... čia pat lauksim.
Slenka, slenka valanda po valandos, dar valgome, dar nusipirkome mažmožių...
Išvažiavome. Laimė, dar gavome vagone po atskirą sėdynę. Raitomės per naktį nors susirietusios, vis tik galima galvą padėjus snausti.
Pitsburge reikia traukinį mainyti, laukti vietoje tris valandas...
— 	Nuvažiuosim pas pažįstamus, — tariamės, — traukinys į Filadelfiją, rašo, išeina 1.30, o pas mus rodo 10.15, — bus laiko...
Pitsburge žiūrim — stoties laikrodis visą valandą pirmiau rodo. Pusantros valandos beturim laiko... Prie to, nė telefono mūsų pažįstamų knygoje nerandame. Pasistaipėme po stotį, netrukus išgirdome šaukiant į traukinį — kas į Filadelfiją? Vagone vėl geras sėdynes gavome; užkandos turime savo, vandens vagone yra, — viskas gerai. Tik vis mums rūpi, kad rytietės mus atakuos, kratys mums kaulus, o mes neįsidėjome kaulams maišo, — rūpinamės.
—	Filadelfija! — sušuko konduktorius. Matyti, nebeveš toliau. Pasibraukusios baksiukus išlipome, tampome nusėdėtus savo kaulus, dairomės.
Stoties kambariuose gavome informacijų. Pamatę mūsų antrašą, kokį turėjome, paaiškina, kaip mums nuvažiuoti. Viena moteris, net į gatvę mus išvedusi, įsodino į karą, pasakė, kur išlipti. Išlipusios iš karo, vėl nežinome kur eiti. Pasiklausdamos policmano arba iš publikos kokio žmogaus, suradome butą.
Paskambinus išeina moteris. Sužinojusi, kas, iš kur, sako:
—	Ta draugė, kurios turite antrašą, serga, bet meldžiu į vidų, aš pasakysiu.
Atsirado vyras, liepė mums sėstis, jis paklausiąs ligonės, kaip padaryti. Nuėjo.
Mus įleidusi moteris ėmė pasakoti:
—	Neduok dieve, kokios nelaimės: visas miestas pilnas ligonių, nėra to buto, kad kas nesirgtų, tankiai po du tris... štai ir pas mus, — sako, — net penki ligoniai: vienas kyla, kitas į vietą gula... Mano vyras šiandien labai nublogo, manėme — tuoj numirs. Daktarai užimti, negalima prisišaukti... Viskas uždarinėta: pikčeriai, vaistinės, bažnyčios, susirinkimų neleidžia... Moterų suvažiavimui buvo puiki svetainė paimta, policija neleido... nė koncerto neleido... Žada mažesnėje svetainėje posėdžius laikyti, bet, greičiau, neleis, nes ligonių visur pilna, miršta visur... Baisi liga — čia žmogus sveikas, čia — krito ir numiręs. Buvo iš kito miesto delegatės atvažiavusios, išgirdusios apie ligas, atsisukusios atgal į stotį ir išvažiavo namo...
Moteriai pasakojant, mums ausys skliust! plaukai ant galvos čiužt! Į viens kitą žvi-žvilgt! Kas čia bus? Reikės ir mums dumti atgal namo? Mūsų moterį pašaukė į aukštą, o mes sėdime vienos ant kėdžių pašaliukų, kaip ant adatų. Negražu išeiti niekam nieko nepasakius, o čia sėdėti nesmagu.
Ant aukšto gi bildu bildu girdėti, — stalą ar lovą traukinėja!
—	Mums gulyklą taiso, — sakau.
—	Kad užmokėtų, čia nenakvosim!
Sugrįžo vyras ir moteris, rūpinasi negalį mus panakvinti...
—	Nereikia nieko... mes į viešbutį. Ačiū! atsiprašom už sutrukdymą, tik nežinom, kame arčiau viešbutis.
—	Čia, kur atėjote, už trijų blokų...
—	Ar ne geriau į šią pusę, čia geresnis, nebent uždarytas.
—	Ačiū, ačiū! Mes rasim, sudieu.
Jie mums pasakoja, o mes tik atbulos arčiau durų skubinamės... Atsikvepiame gatvėje.
Užėjome vaistinėn — reikia vaistų nusipirkti nuo užsikrėtimo. Mano draugė įėjo į vidų, o aš stoviu ant laiptų. Beatsivejąs vaikinas, pamatęs sako:
—	Aš tamstoms nurodysiu nakvynę, nuvesiu į miestą pas pažįstamus...
—	Ačiū, ačiū! — sakom: — mes nenorim niekur, eisim į viešbutį...
Vaikinas, palydėjęs mus iki viešbučio, prižadėjo rytą ateiti į svetainę mus nusivesti.
Radome nakvynę, sykiu ir valgyklą.
Po vakarienės sugulusios galvojame, kaip čia padarius. Nemalonu su toms ligoms. Pamatysim rytoj: jei kaip, ir duodam kojoms žinią ant namų; tuščia tų visų suvažiavimų!..
Rytmetį, kaip žadėjęs, prisistatė tas vaikinas, nuvedė mus į svetainę. Mes su visa savo manta, su baksiukais, lyg katės su pūsle, viską su savim nešamės, nes nežinia, į kurią pusę reikės dumti.
Svetainėje besėdinčios jau dvi moterys nepažįstamos, tik pasisakė delegatės, mes taipgi.
Pradėjo daugiau rinktis iš kitų miestų — Baltimorės, Bruklino... pažįstamos, sveikinamės, šnekučiuojamės... Dar ateina, vis nepažįstamos, tokios pasipūtusios, tylomis murkso, į viens kitą šnairuoja lyg katės, į būrį suvarytos, kad šerį pasistato.
Jau po 10, nežinau ką daryti. Mūsų viršininkių anė balso.
Kažin koks vyras atėjęs atsisėdo, cigarą rūko, kažkokius popierius čiupinėja, iš vienos kišenės ištraukęs, pavartęs į kitą kiša, į mus stebisi, tarytum renkasi, kuri patinkamesnė...
Delegatės nerimauja, nemažas jau būrelis susirinko, apie posėdžius, susivažiavimą mini, o viršininkių kaip nėra, taip nėra.
Atsirado daugiau vyrų, ir žvaigždėtas dėdė prisistatė. Pirmasis ėmė kažką kalbėti ir popierių rodyti. Geriau mokančios angliškai ėmė su juo kalbėtis, rodomas popierius užlenktas, viena klausia:
—	Kam čia rašyta?
Atlenkia popierių, pamato parašą...
—	Tai tamsta, — sako, — ponas Pilėnas? Galima lietuviškai šnekėti?
—	Tas ponas lietuvis, — paaiškina kitoms delegatėms. Ir ponas Pilėnas prabilo lietuviškai. Kiti angliškai aiškina, jog esą skundų ant moterų suvažiavimo, būk tai kokia nelegali organizacija, priešinga valdžiai...
Paaiškinus, kad taip nėra, vis tik neleidžia, sako, susirinkimų neleidžiama dėlei ligų, epidemijos... „Prašom, ponios, išsiskirstyti!“
Kas link legališkumo suvažiavimo galima išaiškinti, bet dėl ligų reikia kitur leidimo ieškoti.
Tuoj išrinko dvi delegates į komisiją, nuėjo į sveikatos departamentą prašyti leidimo posėdžiams laikyti. Jau dvylikta, laikas pietų, išeiti nenorim — gal tuoj parneš leidimą...
Pas svetainės šeimininkę gauname gretimame kambaryje karštos arbatos, dargi kekso po gabalėlį... geriame.
Sugrįžo delegatės — leidimo nėra! O čia žvaigždiečiai tik į mus ir į duris pirštais rodo — išeikit!
—	Eikim kur pas žmones į kambarius, kas ten mus žinos... Vietinės, kur turite tuščią kambarį?
—	Galite pas mane, bet ne visos sykiu, kad nesusektų, — sutiko viena. — Kurios žinote, atveskit kitas po kelias, o kitos eikite su manim, bet ne sykiu, ne būriu.
Slenkame... Paleidome dvi per dešimtį žingsnių pirmyn, trys einame paskui, trys slenkame antroj pusėj gatvės. Susėdome į karą. Nesišnekame, nepasižįstame, jei kuri ką prataria, kita iš šalies papurtino galvą — žvilgsniu pagrūmojo.
Taip po dvi, po tris susirinkome. Kambariai gan arti, bet ne viešam posėdžiui ir porai dešimčių moterų. Kemšamės, talpinamės, savininkai neša mums kėdes, baksus — rengia sėdynes; durys atviros į kitą kambarį — tenai viskas girdėti; kelios delegatės aplink duris susisėdo. Yra sakoma: ankštai susitalpinus — šilčiau ir širdingiau gyventi. Bet prie mūsų to nesijaučia. Susirinkimų ūpas vis dar pukšt pukš pukš! lyg bulvienė rūgdama... Vis tik reikia veikti. Atidaro suvažiavimą, renkama valdyba, peržiūrimi mandatai, skaitomi pasveikinimai, renkamos komisijos, raportai valdybos... bet svarbiausių valdybos narių nėra — ligomis sugaišusios. Pagal dienotvarkę iškyla aikštėn „Moterų Balso“ taktika, kyla diskusijos: vienoms patinka, kitoms ne, sako:
—	Nereikia „Moterų Balsui“ kištis į kitų laikraščių ginčus, tegul tik savo žiūri: apšvietos dalykus, moksliškus straipsnius daugiau talpina... Mes, moterys, turime veikti demokratiškai, darbininkiškai, o ne ginčais, polemikomis užsiimti...
—	Kaip galima nesikišti, kad „Naujienos“ „Moterų Balso“ redaktorę žiopla išvadino, nors neaiškiai, bet galima tai suprasti...
—	O molins tu žvirbli, koks baisus dalykas!.. Kapitalistų laikraščiuose tos žioplos nėra, tuos ir skaityti... žinoma.
Baisumus aplenkus, vis tik nutarta, kad „Moterų Balsas“ nesikištų į ginčus, negu tuomet, jei kas pakenktų susivienijimui arba „Moterų Balsui“.
Kol komisija sutvarkė knopų įnešimus, jau vakaras. Nuo ryto 8 iki vakaro 8 moterys ant tuščios, dieną tik arbatos karštos gavus, kai kurioms jau grobas grobą ryja... Greitosiomis tariasi, kaip su rytojumi. Galima čia pat susirinkti, bet neatsargu. Kita vietinė delegatė rytoj priima, duoda visoms savo antrašą, skubame į nakvynę, o greičiausiai — į valgyklą.
Rytmetį vėl taip pat po kelias suslankiojome kitoje vietoje, o kad neatsargu daug vaikščioti, šeimininkė patieks mums pietums senvyčių, kavos, pieno...
Posėdis atsidarė, „Moterų Balso“ administratorė paaiškino dėlei trūkumų ir netvarkos administracijos darbe. Redaktorė rūgojo, kam be jos nutarė nekelti ginčų su kitais laikraščiais, reikėjo su tuo klausimu jos palaukti. Sako: negalima apkaltinti ir neduoti pasiaiškinti, tai nedemokratiška... Dar truputį diskutuota, bet vakarykštis nutarimas paliktas.
Įnešimas suvienyti tris įstaigas — redaktorės, administratorės ir iždo sekretorės — į vieną. Pildančiai trijų įstaigų priedermes mokėti gerą algą... Bus greitesnis ir patogesnis išpildymas visų darbų, bus išvengta susirašinėjimų, bus atlikta viskas vietoje; visokius patogumus išdėsto.
—	Kas tą ypatą kontroliuos, kas samdys? — Kilo klausimas.
—	Pildomasis komitetas samdys ir kontroliuos, o ta viena darbuosis; visas įplaukas priims, visas bylas išmokės, sykiu ir sau algą... Pati knygas ves, viską užrašinės, pildomasis komitetas tuos raštus peržiūrės, ar viskas ir vietoje užrašyta.
Susivienijime arti dviejų tūkstančių narių, turi stengtis įplaukas padidinti, iždą remti visokiais būdais: vakarų rengimais, aukomis... O čia bus pasirūpinta, kaip naudingiau suvartoti...
—	Argi atsiras tokia ypata visą atsakomybę ant savęs vienos imti už raštus ir straipsnius laikraštyje... — dingtelėjo man į galvą klausimas; yra — viską apsiima ir prižada.
—	Kodėl samdyti komitetui, reikia referendumu rinkti?
—	Kad taip patogiau, — aiškino.
Komitetas nusamdęs, matydamas neišpildant gerai darbo, gali išmesti ir kitą į jos vietą pastatyti. O referendumu išrinkta gali neklausyti: „Ne jūs nusamdėt, referendumas išrinko“, — gali pasakyti. Komitetas neturi valios, kol referendumas pereis.
Po ilgų diskusijų vis tik nutarta referendumu rinkti.
Pertrauka pietums.
Alkis moteris suartino, apsiuostė, ėmė juokauti... Vienos sakėsi bijojusios kailį įduoti, kitos pasisakė buvusios persergėtos, kad atvažiuos „ponios“ viską griauti, viską suardyti — pasisaugoti!
Pasirodė tuščia baimė: nei tos ponios ardo, nei tos bolševikės mušasi, o liežuvis — kaulo nelaužo... Taip sau tvarkoje, kaip per sviestą, eina visi įnešimai, visi nutarimai... kas priimta, kas atmesta, viskas paeiliui varoma...
Amerikos moterims, kovojančioms už balsavimo teises, policijos persekiojamoms — užuojautos nereikia, nes balsavimas darbininkėms nieko neatneš. Buržujams tik bus gerai. O darbininkės, užsivilkusios overalais, fabrikuose gali dirbti už mažesnį užmokestį, negu vyrai. Jų vaikai namie be priežiūros palikti gali akis badytis, plaukus svilintis, dargi ir gaisrus sukelti, kaip daug atsitikimų girdėti... Tas demokratiškai, darbininkiškai, čia apie tokius dalykus anė mur mur. Apie maisto brangumą vėl tyla, nes proletarė gali sausomis bulvėmis maitintis, — tai ne naujiena.
Įdomu tik, kas bolševikus kritikuoja, peikia darbininkų valdžią Rusijoje, griauna... tuomi reikia rūpintis, ir daug dar panašių klausimų suvažiavimui prieš akis tebestovi.
Rytojui vietą pasiūlė fotografijos kambariuose. Sako: negalima viešoje įstaigoje, neleidžiama. Savininkei paaiškinus, jog visiškai atskiri kambariai nuo įstaigos, delegatės priėmė, net į nakvynę tenai kitos nuvažiavome.
Rytmetį savininkė pusrytį suteikė, žadėjo ir pietus visoms patiekti. Atslankiojo jau visos delegatės, reikia skubėti: trečią jau dieną seimavojame, o tiek dar darbo prieš akis.
Nutarta reikalauti laisvos savivaldos Lietuvoje... Kaip ir nuo ko reikalauti, tur būt, pats savaime tas klausimas išsiaiškins.
Įnešimas „Laisvės Fondą“ remti. Na! kas čia galėjo drįsti tokį įnešimą paduoti? Juk tas fondas socialpatriotų... Atmesti šalin!
Su pasveikinimais suvažiavimui lėšų „Moterų Balsui“ — berods, įplaukė apie $20! Bet yra savi reikalai — sąjungą saugoti, organą remti... ne kokius ten fondus...
Pietų pertraukoje moterys fotografuojasi pavienėmis ir suvažiavimo visa grupė. Per daugumą sunku sutvarkyti, fotografas sušilęs laksto nuo aparato iki moterų ir atgal.
Paskutinis posėdis greitai eina, pagal darbotvarkę ir tas, ir tas jau pirma nutarta.
Rezoliucija prieš Mooney nuteisimą mirties bausme bus išsiųsta kur reikia. Rezoliucija užuojautos d. Debsui gera išnešta.
Rezoliucija prieš Darbininkų Tarybą Amerikoje... Lyg šlapia skara per dantis šliūkšt visoms toms kuopoms ir pavienėms narėms, kurios Taryboje seniai veikia. Parašytos net dvi rezoliucijos. Viena švelnesnė — pataria tik progresistėms nesidėti prie Tarybos. Antra — labai aštri. Svarbiausias motyvas — papeikimas, kad suorganizuota nesiklausus Sąjungos, na, ir sena giesmė atkartota: ne tuo keliu veda, darbininkus klaidina... viskas gerai, tik tą žodį „nesiklausus Sąjungos” reikia kitu pakeisti, patarta — tas negerai skamba... kita kas priimta.
Tiek prišnekėta: demokratiškai veikti, darbininkus vienyti, organizuoti, šviesti... ir užpuldinėti ant darbininkiškų įstaigų, — nesuprantama!
Suvažiavimas užsibaigia su atsisveikinimo prakalbomis. Viena delegatė trumpai papasakojo susivienijimo istoriją nuo pat pradžios: kaip užsimezgė — tik iš trijų narių, kiek vargo, kaip augo ir plėtojosi... matyti, kad visuomenė pritaria, nes per keletą metų LMPSA užaugo iki pusantro tūkstančio narių!
Teisybė, Darbininkų Taryba negali LMPSA prisilyginti, nes Taryba per vienus metus užaugo tik iki penkiolikos tūkstančių narių.
Kitos atsisveikinimo prakalbos buvo linkėjimai toliau vienybėje veikti ir pagyrimai suvažiavimui.
Iššaukė mane savo įspūdžius išreikšti, atsisakiau: veidmainiauti, girti nenorėjau, o peikti negalėjau, nes viešai per spaudą esu pripažinta, jog socializmo nepažįstu ir apie klasių kovą neišmanau. Tikra teisybė: kivirčų socializme nepažinojau, o klasių kovos niekur nematau.