Vieną kartą tėvas turėjo sūnų, kurs vadinosi Mikė kvailutis. Išleido jį vieną kartą prie senelės, o kai sugrįžo sūnus, tėvas jo klausia:
— 	Mike kvailuti, ką tau davė senelė?
— 	Ką gi duos?.. Adatėlę man davė.
— 	Kur dėjai tą adatėlę?
—	Važiavo žmonės keliu su vežimu šieno, įkišau adatėlę į tą šieną, ieškojau paskui ir neberadau niekaip.
— 	Matai, sūneli, — tarė tėvas: — adatėlę reikėjo įsisegti į kepurėlę, būtų nepražuvusi.
— 	Gerai, tėveli, kitą sykį žinosiu.
Rytojaus dieną vėl siunčia tėvas sūnų prie senelės. Kai parėjo, klausia jo:
— 	Mike kvailuti, ką tau davė senelė?
— 	Ką gi duos?.. Šuniuką man davė.
— 	Kur dėjai šuniuką?
— 	O kaip liepei, įdėjau į kepurę, ir nutroško.
— 	Matai, sūneli, — tarė tėvas: — šuniuką reikėjo prisirišti diržiuku ir vedantis vadinti: ciu ciu ciu! Ciu ciu ciu!..
— 	Gerai, tėveli, kitą sykį žinosiu.
Ir vėl nuėjo sūnus pas senelę. Kai parėjo, tėvas jo klausia:
— 	Mike kvailuti, ką tau davė senelė?
— 	Ką gi duos?.. Lašinių davė.
— 	Kur dėjai lašinius?
— 	O, kaip gerai liepei! Prisirišau lašinius diržiuku ir vilkaus, šaukdamas: ciu ciu ciu! Ciu ciu ciu! Pajuto sodos šunys, išpuolė visas būrys, apipuolė ir surijo mano lašinius.
— 	Matai, vaikeli, — tarė tėvas: — lašinius reikėjo su— piaustyti, susidėti į kokį maišelį, užsimesti ant kukšteros, ir būtumei parsinešęs.
— 	Gerai, tėveli, kitą sykį žinosiu.
Vėl siunčia sūnų pas senelę, o kai pargrįžo, klausia jo tėvas:
— 	Mike kvailuti, ką tau davė senelė?
— 	Ką gi duos?.. Veršelį man davė.
— 	Kur dėjai veršelį?
— 	O padariau, kaip liepei: nupjoviau galvą, kojas, įsidėjau į maišelį ir parsinešiau.
— 	Matai, sūneli, veršelį reikėjo pririšti prie sietuko, parsivesti į galvidę ir pašerti šienu arba dobilais.
— 	Gerai, tėveli, jau kitą sykį žinosiu.
Eina vėl sūnus pas senelę. Kai pargrįžo, tėvas jo klausia:
— 	Mike kvailuti, ką tau davė močiutė?
— 	Ką gi duos?.. Katrikę su manim parsiuntė.
— 	O kame Katrikė?
— 	O padariau, kaip liepei: nuvedžiau į galvidę, pašėriau šienu, dobilėliais.
Tėvas labai supyko ant Mikės kvailučio ir išbarė jį smarkiai. Katrikę parvedė į trobą ir pavaišino medumi su duona. O Mikės kvailučio niekuomet nebeleido pas senelę.
