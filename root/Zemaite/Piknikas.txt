Iš po sunkios ir speiguotos žiemos išaušus pavasariui, atšilus orui, sukruto ir žmonės gyvesniais darbais. Kas šventė, kas savaitė piknikai ir piknikai garsinami: rengia visokios draugijos, rengia klubai, kuopos. Kiekvienas visus kviečia, daug smagumo prižada. Žodžiu, savo kromelį giria.
Marcelis Didžiulis, fermeris, matydamas tiek piknikų garsinamų, tiek išvažiavimų rengiamų; pamanė sau: „Didelė kupeta! Surengti pikniką ar išvažiavimą būriui žmonių nedidelė štuka, no, ir aš vienas galiu surengti. Bet pas mane bus daug vairiau, bus kaip niekur: sykiu bus piknikas ir išvažiavimas!“ Kaip manyta, taip ir padaryta.
Neskelbė niekur laikraščiuose, bet pats asmeniškai susikvietė svečius, savo draugus ir pažįstamus. Prisipirko įvairių produktų, daugybę visokių skanėstų, pasisamdė didžiausią makabilių (troką).
Suvažiavo svečiai — linksmi, gyvi; daugiau iš miesto. Žmonės, pritroškę miesto dūmais, gatvių dulkėmis, džiaugiasi ir gėrėjasi sodžiaus oru, lapuotais medžiais, žalia veja, kvepiančiais žiedais. Kvėpuoja, bėgioja po kiemą, voliojasi ant žemės, gainiojasi, laistosi, ritasi, gnaibosi panos ir kavalieriai — vis populiariai, demokratiškai, originaliai niurginasi. Atbildėjo trokas. Šeimininkai sukrovė pirma baksus, prikrautus visokio valgio.
—	Važiuosim prie ežero, — kviečia svečius sėstis.
Sėdasi svečiai ant suoliukų troko priešais į dvi eiles, visi štalpniai susiglaudę; galva prie galvos, petis prie peties, koja prie kojos, kad visi sutilptų, nė vieno neliktų. Svečiai buvo ne bet kokie žmonės, bet visa diduomenė: iš vyrų — redaktorius, fabrikantas! — fabriko inžinierius, daktaras — ne bet koks, bet chirurgas; stambus fermeris — ne bet koks, bet drūtas, advokatas, šoferis; iš moterų: fermerienė, jos trys dukros, aukštosios mokyklos mokinės, jaunuolė našlė, prezidentienė su sūnum ir dar dvi panaitės aukštos profesijos.
Visi nuo kojų iki galvos vasariškai apsirėdę. Vyrai šilkiniais marškiniais, kepurės ir batai balti. Mergaitės — baltos, perregimos suknelės, šilkinės bliuzelės, plunksnuotos skrybėlės. Vienas kavalierius net visas baltas kaip gulbelė.
Važiuoja, bilda, trata, vėju švilpia, o saulė kaitina, net spirgina galvas, pečius, visi sušilę, suplukę. Kitas dainuoja, kitas švilpauja! Smagu! Vienas per galvas pasiekęs kitam plaštaka pliaukšt, tas savo kaimynui griebia — plumpt! Iš kitos pusės vėl nematant pešt! Tas greta per kelius takšt! Vyrai užgauti sukeikia, atkeršija. Panaitės suklinka, sucypia, į akis šoka. Juokai, klegesys, stumdosi, pešasi — vis originaliai, populiariai, demokratiškai, amerikoniškai.
Važiuojant priešais pamiškėje sustoja koks automobilis, moteris iššokusi įbėgo į krūmus. Mūsų trokui važiuojant pro šalį, kažin kas keistas pasirodė: vienas pamatęs mėnesį pilnaitį, kitas pyrago bulką, kitas raudoną arbūzą perskeltą, kitas dar kitką sakosi pamatęs. Kyla ginčai, juokai, o peštynės nė dainuojant nenustoja. Lekia, lekia trokas iš vieno kelio į kitą vingių vingiais.
—	Kur mes važiuojam? — kiekvienas klausia.
—	Šoferis žino kur, — ramino šeimininkas.
Pagaliau atsiduria prie ežero.
Pakraštyje pilna žmonių, automobilių pristatyta, nė kur prieiti. Šalia ežero matyti gražūs kalneliai, medžiai, krūmai, — ten reikią nuvažiuoti! Užtverta nuo kelio, vartai uždaryti. Ieško šeimininko, prašo įleisti.
—	Jei norit vieni būti, — sako šeimininkas, senis, — užmokėkit dolerį, tuoj įleisiu.
Žinoma, kas čia gailėsis dolerio dėl tokio smagumo.
Įleido, nuvažiavo ant kalnelio į mišką, penkios karvės besiganančios. Pakeleiviai visi sudulkėję, reikia nusiprausti, lekia prie vandens.
Ežero pakraščiais žolės prižėlusios, dumblas, vanduo drumzlinas, žemė šlapia — sunku prieiti, pasistodami ant akmenų prausiasi, rankas mazgoja, sykiu stumdosi, taškosi. Sugrįžę atgal ant kalnelio, sumanė užkąsti, nes daugiau kaip dvi valandas važiavome. Didžiuma balsų sutinka valgyti. Ieškoma gražios vietos kur po medžių pavėsiu. Bėga po vienu, bėga po kitu medžiu — visur viena lite karvių padėlės, kitos sudžiūvusios, kitos minkštos, štai tau už dolerį! Prasispardę, prasivalę nuo nereikalingų karvelių padėlių, pasitaisėme vietą, susisėdę ant vejos į rinkį valgome. Viskas puiku, viskas gardu, bet prie sauso valgio norisi gerti. Ežero vanduo šiltas ir nuo krašto nešvarus, be to, ir sunku prieiti pasisemti. Karvės pritvinkusios, tešmenys didžiausi — mums seilė varva. Kad taip pamilžus šilto pienelio!
Vyrai, bijodami, kad moterys nepradėtų karves milžti, atnešė iš fermos šalto vandens kibirą. Prisivalgę, atsigėrę, dargi pasilaistę, išsiskirstė pasivaikščioti paežeriu po mišką. Kiti atsigulę snaudžia, kiti mėgino meškerioti. Netrukus pradėjo debesys kilti.
—	Vaikai, važiuokim namo, užpuls mus lietus ne juokais.
Kiek išėjo laiko, kol atvažiavo, ne ilgiau pabuvę vietoje, išvažiavo atgal ant namų.
Apsiūkė, pasidarė vėsiau, keleiviai džiaugiasi, kad nebekepina saulė. Lekia, lekia, tik žaibai bli-blykt! turu-ruru! griaustinis. Kaipgi neužpuls lietus!
—	Tuoj pereis debesys, su griaustiniu ilgai nelis, — raminasi.
Apsistojo prie fermos, išlipom, subėgom po medžiais prie kelio.
Parvažiavo šeimininkas automobiliu, atkėlė vartus, suleido pakeleivius į pastogę, kur savo automobilį pastatė. Po valandėlės nustojo lyti, važiuoja toliau. Vėl lietus ėmė pilti. Vyrai sava kepures kiša nuo lietaus po suolu, švarkus irgi slepia. Vienmarškiniai, permerkti, galvos šlapios, vanduo varva; tiek pat ir moterims: dangstosi, globstosi, kuo beįmano, o čia vanduo varva nuo visų drabužių, visų jau pasiekia kiaurai ir kailį.
Kelias liko vienas klanas ir purvas.
Teškėdami važiuoja, tik prieš kalnelį trokas čiu čiu čiu čiūkt nuo kalno į šalį, ir nė iš vietos!
—	Kvailys šoferis! Kam per daug davė kelio automobiliams, važiuojantiems priešais, — barėsi šeimininkas.
—	Lipkit žemėn, reikia stumti vežimą.
Valia nevalia — lipa, teška į purvyną, o čia lietus kartais, rodos, nustoja, kartais didžiau pila. Stovėti lauke šalta. Moterys susitraukusios dreba, o vyrai aplink vežimą bizuliuoja, staiposi, šiaip stumia, taip traukia, tekinius kilnoja, mašiną sukinėja — anė iš vietos!
Netoli ferma matyti, ir kūtės durys atdaros. Visos moterys pliauškia į kūtę bent po pastoge, kol vyrai pagelbės troką.
Kūtėje sustatyti kanai, žmonės karves melžia. Šlapia, purvas, mėšlai maišosi asloje. Pasieniais, kur sausesnis pašalėlis, sustojusios pakeleivės vandenį nuo padelkų lyg vištos nuo sparnų varvina, pačios dreba, dantis tauškina; kitos su milžėjais šnekasi, laukia, kol pašauks važiuoti.
Beparlekiąs vienas; ant jo baltųjų rūbų daugiau purvo, negu drabužių. Visas pamėlynavęs, dreba, šokinėja po purvus, taškosi, balti jo batai be jokios varsos, rodos, purvo gniužulai einant žliurkčioja.
Kažin kas pataria:
—	Verčiau nusimesk batus, ne ko tiek purvo ant kojų nešiokis.
Nusimetė vienom šilkinėm kojinaitėm tekšt tekšt taškosi.
Saulė jau leidžiasi, kas kartas šalčiau šlapiems.
—	Kas čia yra, taip ilgai taiso, — dejuoja moterys, — ar dar nesijudina iš vietos!
Vyras tišku tišku į lauką, atsistojęs žiūri į vieškelį. Nuo pastogės vanduo teška jam ant galvos, per akis, veidą, čiurkšliumi bėga, atsisukęs į vidų, sako:
—	Ne, Rožyte, nesijudina nė iš vietos.
Nubėgo, nutaškė vėl prie vežimo. Po valandos šiaip taip vyrai atstiepė vežimą, pašaukė moteris sėsti. Fermeris parodė kitą, geresnį kelią, sako:
—	Tuo keliu nenuvažiuosite, blogas, o šiuo, nors ir vingis, ilgiau reiks važiuoti, bet geresnis, greičiau nuvažiuosit.
Susisėdo, visi šlapi, purvini, niekaip susiglausti; sėdynės šlapios, iš viršaus smulkus lietus dulkia. Visų dantys tauška, nors pasiusk. Vyrai skalbiasi, gimnastikuojasi, šildosi, o tas baltasis visai jau sustyro, pamėlynavęs, dantis tauškindamas tik dreba.
—	Nebeištūrėsiu, nebeištūrėsiu! — šaukia, — padvėsiu!
Visiems ne juokais parūpo, kad jis nesusirgtų, o čia nei kuo jo pridengti, nei kuo apvilkti. Kas tik kokį drabužį sugriebia, vis ant savęs dangstosi. Kažkuri panaitė atsiminė: iš baksiuko ištraukusi vilnonį maudynės kostiumą, duoda jam apsivilkti. Marškiniai jam ant nugaros — vienas vanduo, ant viršaus užvilkus nieko negelbės. Moterys sumanė: užspyrė jį vežimo gale, užsiautė skepeta, švarku, užstojo, liepia šlapius drabužius nusimesti, o tuos sausus vilnonius apsivilkti. Tas užslėptas krapštosi, plunškia, drebėdamas stena.
—	Rrrožžyte! Rožžyte! — skylės nerandu! — šaukia.
—	Kad tave šimts! — pasilenkusi padeda jam kojas įkišti.
Suklega visi juoktis. Vos-ne-vos apsivilko sausais, apsisiautė kažkokiu apsiaustu, kojos plikos, vėl bėda. Mergaitės vėl pakišo sausas kojines, apsimovęs:
—	A ta ta! — sako, — nebedvėsiu!
Važiuoja vos tik kruta. Priešais automobiliai lekia ir lekia pro šalį. O tas — tu tu tu strakt ir sustoja. Šoferis, inžinierius iššokę tararai, tararai suks mašiną, pavarys... Tu tu tu tu, ir vėl strakt vietoje vežimas.
Jau suvis subrėško, dar aštuoniolika mylių kelio, o šalta, dantys visų tauška. Vėjas pakilo, o vežimas susinaravijo, ir gana, nors tu ką daryk! Netoli prie kelio ferma.
—	Eikit jūs į vidų, — sako vyrai. — Mes telefonuosim į miestelį, atsiųs kitą troką ar kokią pagalbą.
Moterys pliaušku pliaušku baltosiomis suknelėmis pliauška į fermą.
Vyras, iš fermos išėjęs, sako:
—	Pas mus yra ligonis, į vidų negalima.
Kad taip, tos vėl sulindo į kūtę ar daržinę, nes gyvulių nebuvo. Susistojusios užvėjuj dreba. Paskui pašaukė į vidų, suleido į virtuvę, ten šilta, ir mūsų baltasis truputį atšilo. Neilgai laukus, pašaukė važiuoti, — nebereikėjo nė telefono. Kažin kas geras žmogus, važiuodamas pro šalį, sustojo, išlipęs pažiūrėjo, davė raktą, parodė, kaip pataisyti, ir dumia ant namų. Sako:
—	Reikia stačiai važiuoti per miestelį...
Panaitės kuo neverkdamos protestuoja:
—	Kam per miestelį! Pasirodyti, kokios purvinos? Galima dar ką pažįstamą pasitikti!
Laimė, prieš miestelį jau gerai subrėško, parvažiavo, partutėjo išilgai miestelio — niekas nepaklausė, kas iš kur važiuoja.
Sutemus vėjas nugulė, lietus nustojo, keleiviams truputį šilčiau — vėl subliuvo dainuoti.
Jau namie! Prasidžiugo visi; supliauškėję į vidų, tuoj užsisuko gramafoną, dui šokti, pliauškėti, net purvai ant drabužių taškosi, o šeimininkai graibosi po kertes sausų drabužių; privilko visokių — šliurių, kojinių, naktinių marškinių, įvairių kimonų; dalina, mėto svečiams, liepia:
—	Persivilkit, persiaukit sausais, meskit šlapius — išdžiovinsim!
—	Kad bent nesusirgtų kas, kad bent nesusirgtų! — rūpinasi šeimininkas.
Svečiai, kas ką sugrobęs, velkasi, sausinasi. Miestiečiai žadėjo nenakvoti, vakare grįžti namo, bet taip sušlapus, anė manyti. Turi pernakvoti, rytoj rytą, anksti sukilę, išvažiuosią, nes kiekvienam darbo priedermės rūpi, o rytoj ne šventė.
Susisėdus vakarienės — apetitas neprisotinamas. Sykiu reikia atsiminti kelionė, — kyla juokai, pamėtojimasis iš kits kito: kas pamėlynavęs, sustyręs, kam palūpis virpėjęs, kam dantys tauškėję, kaip panelių baltos suknelės nuo sėdynių geltonai nusidažiusios, kaip cypė, bijojo greitai važiuoti...
Pagaliau prisiminė, kaip vienos ponios mieste labai gudrios katės; ponia visiems pasakojosi savo kačių gudrybes, kaip jos supranta žmonių kalbą, galima su jomis susišnekėti. Paklausus: „Katele, gal nori pienelio?“ — atsako: „Miau“! — „O gal smetonėlės?“ — „Miau!“ — „O gal nori pas ponią ant kelių?“ — „Miau!“ — „O gal pas poną?“ — „Miau!“ Viską katelės supranta, ir lengvai galima susikalbėti.
Šeimininkė prižiūri svečius, ragina valgyti, kas ko nori paduoda. Vieno ūsuoto svečio paklausė: „Gal tamsta dar išgertum pieno?“, tas: „Miau!“ atsako. Suklego visi juoktis ir kits kitam siūlyti: „Gal nori cukraus“, tas: „Miau!“ — „Gal arbatos?“ — „Miau!“ — „Gal sviestelio?“ — „Miau!“
Taip visi liko gudriais katinais, ir su kitais galima susišnekėti, mat, supranta žmonių kalbą...
Įsilinksmino, įsismagino svečiai, užmiršo visas kelionės nelaimes, tik juokiasi, tik kvatoja.
—	Kad tik visi sveiki, tai bent ilgai atsimins tokį nepaprastą pikniką! — džiaugiasi šeimininkas. — Tai bent originaliai, populiariai, demokratiškai pasivažinėjo!
