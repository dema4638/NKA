Genys margas — svietas dar margesnis. Taip priežodis sako, o ir visi mato, jog didžiausias įvairumas tarp žmonių: visokių būdų ir pasielgimų, gerų žmonių, piktų, sukčių ir teisingų, melagių ir apgavikų, linksmo būdo ir susiraukusių, suniurusių, tylinčių, maldingų ir netikėlių, bedievių, plepių, daugiakalbių ir tylinčių, mažakalbių. Bet visus žmones skirsto į kategorijas irgi tie patys žmonės ir kiekvienas pagal savo būdą. Tas pats asmuo vienam labai patinka, geru žmogum jį mato, giria, o kitas tą patį asmenį peikia, niekina; piktu ar kvailiu išjuokia. Taip išrodo, kad žmogus nelygiai žiūri į kitus, bet kiekvienas pagal savo pažiūras. Kaip sakoma, savo saiku ir kitus seikėja. Kiekvienam išrodo, jog kitiems visiems gerai, tik jis vienas nelaimingas, vargsta; tankiai pasako kitam: „Bepigu tau, bėda man!“ O iš šalies žiūrint, rodos, tas dūsaujantis daug laimingesnis už antrąjį, — tur būt, dėl to, kad vienas tyli, kantriai neša savo vargus, o antras, nors mažą savo vargelį, atkišęs visiems kiša po nosim ir skundžiasi, dūsauja. Bet nė vieno žmogaus pasaulyje nerasi be kokios ydos. Kraštutinis geriausias dažnai turi ir blogas ydeles, blogiausias taipgi turi nors mažas geras ypatybes. Į didžiausią, rodos, ištvirkėlį niekas negali akmeniu mesti, nes ir patsai nėra be nuodėmės.
Keliauji (važiuoji) žmogus kur į tolimą šalį, manai, jog rasi visiškai kitoniškai, ir įdomauji kuo greičiau pamatyti: kokia šalis, kuo skiriasi nuo tos, kur dabar apleidom, labiausiai, kokius tenai žmones patiksim.
Visame pasaulyje garsioji Amerika, rodos, kokiais stebuklais kupina šalis. Įsivaizduoji, jog oras tenai gražus, visuomet šilta, gėlės žydi, kvepia, saulelė skaisčiai šildo, pavasaris ankstyvas, ruduo vėlyvas, žiema trumpa ir nešalta.
Tarp žmonių vargo ir skurdo tenai nematyti. Visi paskendę turtuose: guli doleriuose, kurių kalnai ten pripilti, reikia tik pasisemti.
Amerikoje. Kovo mėnuo, rodos, jau pavasaris, o čia oras šaltas, žiaurus vėjas, sniegas, lietaus lašais maišytas, kerta lyg rykšte per akis.
Gatvės žemė ledu apšalusi, viršuj purvuota, einant saugokis paslysti, tuoj vėjas paris į purvyną. Štai tau išgirtoji Amerika! Šiais laikais pavasarį pikčiau ir šalčiau kaip Lietuvoje.
Kas link turtų, vėl suvis kitaip, kaip buvo pasakota ir manyta: doleriai niekur nesemiami, įgyjami tik kruvinu darbu; kas tingi arba sveikatos nustoja, tam leistina skursti, vargti arba badu stipti. Turtuose paskendę, puikiuose rūmuose savininkai auksuoti, sidabruoti, švytantys, blizgantys; kalba jų kitoniška, negalima susikalbėti, per tai nė susiartinti. Jie aukštai laksto, o didesnė žmonių dalis ant žemės pilvus įtraukę slankioja.
Turi maišytis svetur tik tarp saviškių, tankiai taip pat nusivylusių. Čia ir doleriai sunkiai sukrapštomi, ir, pasirodo, tausojami. Kolektuojant, meldžiant pašalpos, aukų nukentėjusiems, nuo karo badaujantiems lietuviams — centai, nikeliai, dešimtukai aukų krinta, kartais žvangtelia kvoderis ar pusdoleris, daug rečiau sušnabžda popierinis doleris, o jau viršiau vieno — retai, o dar rečiau — penkinė. Dešimtinė ar aukščiau kad įkristų, labai retas atsitikimas.
Reikėtų manyti, jog nėra užuojautos, nėra gailesčio badaujančių, bet man kitaip išrodo: tur būt, menkai tėra išteklių pas žmones, nes, kiek pati patyriau, užuojautos net neužsipelniau tokios.
Ištisus metus baldėmės po Ameriką, aplankėme daugiau negu šimtą miestelių, miestų, lietuvių kolonijų, niekur nepatikau nė vieno žmogaus, kaip moterų, taip ir iš vyrų, kad neužjaustų, nepasigailėtų mūsų vargo, nepaguostų. Visur pasisveikinant, susipažįstant mažne pirmas žodis:
— 	Kaip? Tur būt, pailsote, nuvargote po tas keliones, vis po svetimus žmones, be poilsio, be patogumų! Kaip patinka Amerika?
Tas klausimas, tokie ir tam panašūs paguodžiojimai rodo tik žmonių širdį gerą ir užuojautą. Galima suprasti, jog visokių pažinčių ir atsitikimų teko patirti toje kelionėje, net sunku beatsiminti ir surinkti.
Kur tik nuvažiavome, tankiausiai pasitiko mus stotyje ir automobiliu vežėsi į paskirtą mums gyvenimą, kame žmonės laukė su vakariene ir nakvyne. Jei patogios nakvynės nebuvo, kur mus priimtų, vežė tiesiai į viešbutį ir stengėsi patarnauti, išversti čionykštę kalbą mums, o šeimininkui mūsų reikalavimą.
Kaip oras Amerikos iš pradžių pasirodė žiaurus, taip, priešingai, žmonės malonūs, širdingi, prielankūs.
*
Išlipus tik iš garlaivio, susieškojus viešbutį, tuoj ėmė žmonės mus globoti. Vieną tik naktį teleido pernakvoti viešbutyje. Atvažiavę automobiliu, nusivežė pas save. Mažai tebuvo vietos, tai mane čia paliko, o mano draugus nusivežė pas kitus gerus žmones. Ilsėjomės iš po kelionės keletą dienų. Žiūrėjo, rūpinos, mus vaišino, lepino, nebent paukščio pieno, kaip sakoma, mums tetrūko.
Mes sykiu atvažiavę ir taisydamiesi pradėti vykdyti savo kelionės tikslą — rinkti aukas badaujantiems, visi turime susieiti pasišnekėti. Tai jie pas mane, tai man pas juos reikia vaikščioti, o čia oras biaurus, kaip anksčiau minėjau. Mano šeimininkai, gailėdamiesi mūsų žygių, priima pas save ir mano draugus. Susitraukia patys į vieną kambarėlį žemai, o mums atiduoda viso aukšto kambarius ir taip dėl mūsų patogumų kenčia nepatogumus keletą savaičių. Toksai žmonių pasielgimas tikrai rodo vien tik gerą širdį ir užuojautą. O kiek malonumo matėme iš šalies mus aplankančių žmonių! Naujos pažintys, naujos mums užuojautos visur pasirodo.
Pradėjus mūsų maršrutą, sykį viename miestelyje atėjo į salę nebejaunas žmogus ir širdingai sveikinasi su manim; pasisakė pavardę, pasirodo, jog artimas giminė mano a. a. vyro. Prisiminė buvęs pas mus su savo tėvu, turėdamas dar vos dešimtį metų. Netrukus abu su tėvu išėję į Ameriką. Atsimena savo tėvynę ir džiaugiasi netikėtai pamatęs artimą giminaitę, nesitikėjęs tebesant mane gyvą. Jo džiaugsmas ir širdingumas mane nustebino ir džiugino. Jo pasiilgimas savo krašto, klausinėjimas apie gimines ir atskirus asmenis, kuriuos atminė ir neužmiršo, nenutolo per keletą dešimčių metų, rodė jo prisirišimą prie gimtinio krašto. Labai malonu taip nuoširdžiai pasišnekėti tolimoje šalyje.
*
Kitame miestelyje vėl sveikinasi jaunas žmogus.
— 	Ką beveiki, dėdiene?!
— 	O, Juozas! — pažinusi pradžiugau.
Taipgi artimas giminaitis. Buvo mus priėmę labai geri ir malonūs žmonės. Juozas nori mane pas save vestis, tie neleidžia, nes truputį neįgalėjau. Vos išleido valandėlei aplankyti Juozo šeimyną, turėjau prižadėti nakvynės sugrįžti. Naktį man pasidarė blogiau. Rytmetį neleidžia keltis, neša vaistus, vos atsikračiau nuo daktaro. Rūpinasi, laksto apie mane motina ir duktė.
Sužinojusi Juozo sesuo, tekėjusi čia, Amerikoj, atlekia pasimatyti, randa mane lovoje. Kiek ašarų, kiek aimanavimo! Būtinai nori pas save nusivežti, gydyti, daktarą parvesti. Vakarienės metu man jau geriau, nuėjome pas tą mano giminaitę. Mylėjimas, vaišinimas neapsakomas, pagaliau dar dovanomis apkrovė.
Vakare nuvežė automobiliu į kitą netolimą miestelį. Tenai vėl mergytė, kurios brolį pažinau Lietuvoje, negana maloniai priėmė, dargi vėl dovanas man įteikė.
Manęs liga neapleidžia. Skausmas galvos, silpnumas, kosulys smaugia. Kitame mieste geras pažįstamas nuveža mane pas lietuvį daktarą. Tas apžiūrėjo, išklausė rūpestingai, išegzaminavo, receptą užrašė, o užmokesčio nė skatiko neprisiėmė. Čia irgi ar ne gerą širdį parodo?
*
Kur nuvažiuojame, o lietuviai nori mus pas save priimti. Sunku tiek vietos rasti, kad galėtų tris asmenis patogiai patalpinti. Tuomet mus perskiria, ir mane kas nors kitur nusiveda. Jei kur viešbutyje apsistojame, tuomet tik kiekvienas nakvynei kambarį gauname.
Viename mieste labai maloniai ir iškilmingai mus priėmė. Mažos mergaitės, baltai parėdytos, su didžiausiais rožių bukietais, papuoštais raudonais kaspinais su aukso raidžių parašais, lydėjo mus į salę ir iš ten atgal. Po vakarienės taip pat į nakvynę mus perskyrė. Likau pas vienos mergaitės tėvus. Jų malonę ir rūpestį apie mane negalima nei aprašyti. Rytmetį, paėmę mane, savo mergaitę, bukietus ir kaspinus, nusivežė automobiliu pas fotografą. Nutraukė mudviem su mergaite paveikslus atminimui, sako: „Kai užaugs mergaitė, turės į ką pasižiūrėti ir atminti, dargi ir savo vaikams, jei kuomet turės, parodyti.“ Toksai elgimasis su manim vien žmonių gerą širdį rodo.
*
Mažame miestelyje priėmė mus lietuviai, jauni dar žmonės, be vaikų; mylėjo mus, vaišino, nakvino, nebeįmanė, kokius patogumus suteikti. Vakare sušildė vandenį, mane nuvanojo, sako:
—	Po vonios lengviau nuovargį pakelsi.
Žmonelė mylėdama vis meldžia:
—	Pasilik pas mus, nebevažiuok niekur, mes už savo mamą tamstą laikysim. Mes abu su vyru išeiname į darbą, tamsta namie ilsėsies... kaip bus gerai, pasilik!
Iš vakaro ir rytmetį lydėdama jau į stotį vis meldė pasilikti, žadėjo už motiną mane laikyti.
Daug, labai daug vietose, salėje žmonelės apkibusios glamonės:
—	Rodos, kad mano mama iš Lietuvos!
—	Kaip tik mano mama, rodos, matau!
—	Džiaugiuos, rodos, savo mamą pamačiusi!
Visur prielankumas, visur gera širdis. O jau vaikai salėje, mergaičiukės atsisėdus tuoj ratu apspis.
—	Ar tu moki eiles? — manęs klausia drąsesnė.
—	Nemoku, — atsakau. — O tu ar moki?
—	Jes, moku!
—	Padeklamuosi šiandien?
—	Jes!
Malonu man, rodos, savo kūdikius, anūkus matau, gyvus dar, vokiečių nenukankintus badu.
Neatsiliko nei vyrai simpatijoje prie manęs. Vienoje salėje sveikinasi vaikinas ar vyras, jaunas, gražus.
—	Ar manęs nepažįsti? — klausia.
—	Nebeatmenu, — sakau, — gal kuomet ir pažinau.
—	Ogi ar neatmeni, kaip mane ginei aplink bragą, kaip suleidau kiaules į kluoną?
Pasirodo, piemenuku būdamas, Lietuvoje dar mane pažinęs. Dabar šnabždąs ponaitis, kas gali bepažinti!
*
Kitur pamačiau publikoje, rodos, matytą žmoną, prisiartinu — žiūriu — iš mūsų parapijos sena pažįstama, ir duktė jos, ir žentas iš to paties sodžiaus, pusberniu tarnavęs pas mano žentą.
Nusidžiaugėme visi. Giriasi Amerikoje įsigijęs namus, žemę (fermą), gyvulius, padargus, ūkininkaująs; būtinai norėjo nusivežti nakvynės, bet kiti prielankūs žmoneliai nepaleido nuo savęs: „Naktis tamsi, — sako, — arkliais važiuoti šalta.“
Rytmetį su šeimininke nuėjome pėsčios: netoli, tik už kalno, bet daržai, sodas, vištos, karvės, kiaulės atneša jiems gerą pelną. Mylėjo mus, vaišino, kuo beįmanė. Jautėmės visi kaip tik Lietuvoje.
*
Važiuojant į kitą miestelį, užėjo lietus smarkus, net į vagono langus kerta. Privažiavome savo kelionės galą, lietus nenustoja, bet reikia išlipti, nebeveža toliau. Lietus pila, stotyje po pastoge susitraukę kenčiame. Vėjyje šalta. Rodos, truputį nustojo lyti, einame. Turime antrašą, bet nežinome, kurioje pusėje ta gatvė. Niekas nevaikščioja per lietų, nė ko pasiklausti. Vėl smarkiau ėmė lietus pilti. Šokom ant laiptų po stogiuku, sustoję svetinamės. Rodos, nuščiuvo lietus, einame toliau, taškome per purvyną. Smarkiau ėmė kirbti, vėl palindom į kažkokio saliūno tarpdurį. Beišeinąs žmogus, paklausėm, kame čia tokia ir tokia gatvė.
—	Ogi, — sako, — tąja pačia ir einate.
Nuėjo sau.
Pliauškiame toliau sušlapę; lyg vištos nuo sparnų vandenį varvindami, žiūrime jau į numerius, dairomės. Gatvė čia, rodos, platesnė paliko. Beatpliauškiąs skersai gatvės vyras, arčiau priėjęs klausia:
—	Ko jūs ieškote?
Pasakėm numerį.
—	Aha! Į prakalbas atvažiavote, — suprato.
Štai jau ir durys, klabina, uždaryta, dar nieko nėra, raktas pas pirmininką. O! štai ir jis.
Atbėgęs pirmininkas graibosi rakto, skuba greit atidaryti, nesiseka, o čia lietus tyška.
—	Oje! kad sušlapę, sušalę, — guodžioja mus pirmasis. — Reikia kur pasišildyti. Te kvoderį, — ištraukęs kiša man pinigus, — eik į saliūną, įsigersi, apšilsi, tokia senė pamėlynavusi, gali susirgti šaltyje, už kvoderį apšilsi, te!
Pertraukė pirmininkas: liepė mus į viešbutį nuvesti, kol apšildys salę.
Argi čia ne užuojauta, ar ne gera širdis žmogelio! Nuo savo burnos atitraukęs kvoderį, man siūlo ir į saliūną perša. Kaip sakoma: ką kas liūbija, tą ir trūbija.
*
Kitur per prakalbas vėl vyras manęs pasigailęs sušuko:
—	Verčiau tau, sene, reikėjo namie ant pečiaus gulėti, ne ko po Ameriką valkiotis!
—	Bėda, kad Lietuvoje nebėra pečių, — sakau: — visus sugriovė, būtų gerai, bet nebėra ant ko gulėti.
Nebeleido toliau mums kalbėtis mano kiti vyrai: geraširdį išprašė laukan.
*
Viename miestelyje nuvažiavę ieškome mus kvietusio žmogaus, radome parašą didelėmis raidėmis: „Lietuviškas kriaučius“, įeiname. Kambarys didelis, nuo gatvės. Dirbtuvė ar šapas, kaip čia vadina, kelios siuvamos mašinos, apie dešimtį žmonių besidarbuoją, besiuvą. Moterų, mergaičių daugiau kaip vyrų. Sužinoję, kas mes ir ko ieškome, vienas tuoj išbėgo pirmininko pašaukti. Sako, čia pat netoli gyvenąs. Belaukiant taip norėčiau su tomis moterėlėmis darbininkėmis pasišnekėti. Ėmiau jas šnekinti, klausinėti, tos tai nutyla, nieko nesako arba trumpai, šiurkščiai meta man žodį, atsakymą, o nuo savęs nė žodžio, tik rūsčiai skersakiuoja į mane; nusistebėjau neužmezgusi kalbos.
Rytą kitos moterys apipasakojo man tų siuvėjų davatkėlių rūpestį apie mane; dejavusios: „Tokia senė, mirtis ant nosies, grabe koja, o dar prieš tikėjimą, prieš dievą eina, nė savo dūšios nesigaili, pragaro nesibijo!“
Ar galima kur atrasti prakilnesnį rūpestį, kaip apie artimo išganymą? Nešnekėjo su manim, tur būt, nenorėjo savo širdies sugriaužti, nors po „Sveika Marija“ sukalbėjo ta intencija, kad atsiversčiau į dvasią šventą. Iš kur jos ištraukė mano prieš dievą ir pragarą ėjimą, nė po šiai dienai nesuprantu, bet jų gerą širdį suprantu, nes rūpestis apie artimo išganymą — prakilnus nuopelnas laikomas.
*
Kitame mieste nuvažiavus vėl mus perskyrė, o tenai reikėjo mums pabūti keletą dienų. Mane nusivedė labai malonūs žmonės. Viename rūme gyvena dveji, ir abeji mane priėmė. Žemai miegojau, o ant aukšto valgiau. Žemutiniai bevaikiai žmonės, abudu ėjo į darbą, aukštai turėjo vieną vaikelį, negalėjo abudu išeiti, tai pati ėmė į namus darbą. Miegojome šaltame kambaryje, nes žiemą vieną virtuvę tešildė. Prieš atsigulant šiltais buteliais, užkaitintais prosais apšildė lovą, šiltai apklostė, aptapinėjo, kad tik nesušalčiau, kad būtų patogu. Rytą atsikėlusi šeimininkų neberadau namie — išėję į darbą, virtuvė šilta, pečius kūrenasi, vanduo šiltas, apsirengusi lipau ant aukšto, kur mane su valgiu laukė. Taip mylima ir lepinama... keletas dienų kaip vėjas pralėkė.
Surengė prakalbas, einame. Salėje dvejos durys į lauką, tarpe estrada, iš vienos įeina moterys, iš kitos vyrai. Jauni vyrai eina būriais pasišiaušę, susiraukę, pasipūtę, išdidžiai eina, rodos, pasipainiotų kas jiems po kojų, tuoj sutryptų, o ne, dieve, paerzintų, tuoj skeltų į galvą; tokių pasipūtėlių nemažai prisirinko. Sykiu su moterimis pilna salė prisipildė. Kalba Bulota. Įeina moteris ar mergaitė jauna, ant galvos didžiausia skrybėlė, aplenkta plačiu ilgu šydru iki pat krūtinės, akis užleidusi. Glėbyje turisi suvyniotą į popierių, rodos, bukietą. Atsisėdo pirmoje eilėje greta manęs. Žiūrėdama į ją manau: „Tur būt, čia jauna našlė arba mergaitė, tėvą ar motiną palaidojusi.“ Mat, juodu kyru — užsileidusi veidą gedi. Tik atsikėlusi pic pic! prie steičiaus, tą savo bukietą, suvyniotą į popierių, šnapšt pametė Bulotai po kojų, pati kaip iš pypkės spruko pro duris laukan; daugiau nė balso jos nebemačiau. Bulota, nesustodamas kalbėti, pasilenkęs paėmė nuo žemės bukietą, padėjo greta savęs ant staliuko. Pabaigęs kalbą, sako:
—	Jei kas turite kokį klausimą, meldžiu... su noru atsakinėsiu.
Kaipgi neužpuls tie pasipūtėliai atakuoti savo klausimais, kas ten beatmins jų užmetinėjimus. Vieną tik juokingą atsimenu. Klausimas:
—	Ką blogo padarė Yčas, nuvažiavęs pas popiežių?
—	O tamsta pasakyk, — Bulota vėl klausia, — ką gero kam padarė iš tos kelionės? Ar tamsta turi iš to ką gero?
Bulota vis atsikirto, tai pakilo toks triukšmas, betvarkė, po kelis balsus sykiu šaukia žemai ir nuo galerijos:
—	Meluoji! meluoji!
Šokęs pirmininkas sušuko:
—	Kas nenorite klausytis, galėjot neateiti, niekas čia jūsų nevadino betvarkės daryti, galite nėšintis laukan!
Truputį nusiramino publika — vieni išėjo, kiti nutilo. Tuomet Bulota, paėmęs bukietą, vyniodamas iš popieriaus, kalbėjo:
—	Kokia ponia ar panelė padėjo man po kojų bukietą, labai ačiū už dovaną.
Išvyniojo vienus stagarus sudžiūvusių žolių, tik vieną raudoną mažą gėlelę radęs sako:
—	Štai raudona gėlelė, dar nesuvytusi, tai dėl  manęs, — prisisegė prie švarko. Stagarus ėmė dalinti: vienus paskyrė tautininkams, kitus, sudžiūvusius labiau, kunigams, nes jie patys be vaisiaus, tokias ir žoles teturi. — O štai, — sako, — vyčių nugraužtas kornas, grūdus jau nugraužė, dabar nabagai vyčiai stimberius kornų turės graužti...
Visą bukietą išdraskė, išaiškino, kas kam priguli. O publika kad ploja, kad juokiasi, kvatoja. Paskui mano šeimininkai pasakojo, jog ten esanti kokia kvailė mergaitė: kaip kas nori, taip duodasi išnaudoti; sako:
—	Nelabai seniai, kitų prikurstyta, pamokyta, į vieną kalbėtoją kiaušinius mėtė. Kiek ji, nabagė, ašarų paskui išliejo dėl tų kiaušinių. Kaip tik kas sutiks ją kur, tuojaus klausia: „Kiek pridėjai kiaušinių kalbėtojams mėtyti?“ Visi juokiasi, o ji tik ašaras laistė. Taip pat bus dabar ir dėl to bukieto... Bulota puikiai išaiškino, nereikia geriau — kas tik prisiminė, visi džiaugėsi.
*
Kur tik nuvažiavau, kur pasisukau, visur nuoširdžiai kvietė nebevažiuoti toliau, bet pasilikti čionai gyventi; visur žadėjo rūpintis mano pragyvenimu ir visais patogumais.
Kitur moteris, progresyvia moterų literatūra užsiimanti, platinanti, mane kvietė:
—	Kad nenori dabar pasilikti, atvažiuok bent vasarą: pasiilsėsi, pasivaikščiosi, galėsi rašyti ar skaityti. Miškas čia pat, pas mus vasarą kaip tik Lietuvoje, — gražu!
Kame buvo kokie įdomesni fabrikai, dirbtuvės ar muziejai, visur geri žmonės stengėsi mus išvedžioti, išrodyti, kuo nauju, nepaprastu, nematytu užimti, pavargimą, nuobodumą mūsų prašalinti.
Praėjo jau metai, mūsų kelionė baigiasi. Aplankėme su viršum šimtą lietuvių kolonijų, didesnių ir mažesnių, miestų, miestelių; kame kas kiek išgalėjo, sumetė nukentėjusiems nuo karo aukų, ir šelpimo fondas maž visas jau aukas išsiuntė į krajų.
Kilo klausimas, kaip čia padarius: grįžti į tėvynę ar tolesnį laiką likti Amerikoje?
Grįžau į Čikagą. Visi pažįstami atviromis rankomis ir širdimis priima, anė išsižioti neduoda man apie grįžimą atgal.
—	Pasilik ir pasilik, kol pasibaigs karas, — vienu žodžiu visi sykiu ir mano sūnus šaukia. — Sykį išbėgai iš po karo ugnies ir vėl nori grįžti, kur vargas, badas, kur karas tebeliepsnoja. Kai pasibaigs pavojus, daugumas važiuosim namo...
Kilo revoliucija Rusijoje... Mano kelionės draugai galvatrūkčiais išskubėjo, iškeliavo tolimu keliu aplink visą pasaulį namo. Pasilikau. Žmonės būriais plaukia iš Amerikos. Rusijos revoliucija masina, lyg trauka kokia traukia.
Pavasaris. Ramu, tyku. Vasara šilta, čia pat parkas, žolės žydi, kvepia, medžiai žaliuoja, šlama. Laikas žaibo greitumu lekia. Jau ir ruduo, artinasi žiema šalta; maistas kas kartas brangyn kyla, daug reikalingų produktų trūksta, o čia šalčiai, pūgos, sniegas; keliai, gatvės užverstos, neišvažiuojamos; pagaliau trūksta anglių kurui, nebegalima gauti. Šalta, nors sustipk vietoje... Amerikos žmonės neatmena, kuomet buvę tokie šalčiai.
Mano draugai ir draugės ėmė manim rūpintis. Atėjus kalėdoms pasipylė man dovanos visokios rūšies ir pinigiškos nuo draugų, nuo draugių moterų progresyvių iš čia pat ir iš toliau — iš Bruklino, Detroito, nuo kuopų ir nuo atskirų asmenų, ir nuo šelpimo fondo.
Negana tiesiai dovanų, dargi rengia vakarus mano naudai. Rūpinasi, darbuojasi progresyvės draugės-moterys ir pažangieji draugai, iš visų pusių medžiagiškai remia. Prie to ir morališkai dvasią kelia, nes matau ir jaučiuosi užuojauta apsupta ir širdingumu gerų žmonių.
Užėjus speigams, užėjus stokai anglių, viena šeimyna, gelbėdama mane nuo peršalimo, užtūrėjo pas save, kame jų butas štymu apšildomas. Nors patys kenčia daug nepatogumų, vienok neišleidžia manęs ir kaip saviškę užlaiko. Gyvenau pas juos maž nuo pat pradžios šių metų ir jaučiuos, tartum būčiau jų šeimynos nariu.
Tiek gerumo, tiek širdingumo ir užuojautos radau svetur — sunku ir surašyti.

