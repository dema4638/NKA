Neturėjau dar dešimties metų, kai vieną sykį vakare svetimas žmogus atnešė tėvui laišką. Toks nepaprastas atsitikimas sukėlė mūsų nusistebėjimą. Tėvas, perskaitęs laišką, nuliūdęs pasakė:
— 	Mano brolis Stanislovas, jūsų dėdė, miręs. Čia kvietimas į laidotuves...
Rytą tėvas išvažiavo. Po kelių dienų parvažiavęs pasakojo, kokios iškilmingos buvusios laidotuvės. Palaidojus kokie iškilmingi pietūs buvę, kaip gėrę, ką valgę, kaip šnekėję... Daug daug pripasakojo... Sakė, kad brolienė, mūsų dėdienė, žadėjusi kuomet pas mus atvažiuoti: vaikų pasižiūrėti.
Dėdienės esančios penkios dukters. Vyresnioji labai mokyta, Vilniuje baigusi pensijoną... Dabar mokanti mažesnes savo seseris.
Teta Barbora visų vaikų vardus žino, vis mums pasakoja:
— 	Pirmieji dėdienės buvę du sūnūs, bet abudu maži mirę; paskui penkios dukters pagrečiui, visos tebeauga: Apolonija, Valerija, Ona, Elena, Liudvika. Apolonija, vyriausia, vienakė, — maža išsidūrusi; tą tėvas atidavęs mokytis į Vilnių. Kaip vienakė, — sako, — gal neištekės; tegul nors mokslą turi... Savo seseris galės pamokyti arba svetur mokyti: užsidirbs duoną...
Aš džiaugiuosi, net į aukštą šokinėju, turinti kažin kur tokią seserį giminaitę, kuri mokėsi Vilniuje ir pabaigė pensijoną... Vis svajoju ir laukiu, kada ji pas mus atvažiuos.
Nesulaukdami dėdienės atvažiuojant, tėvai nutarė pirmi pas ją nuvažiuoti; paskyrė mus dvi vidurines vežtis.
Vyresnioji reikalinga namie pasilikti, o mažoji Juzė dar per maža... Na, ir rengiamės.
Mama iškepė pyragų, pripiovė viščiukų; sūrių, sviesto, duonos pridėjo visą skrynutę. Kitą pridėjo drabužių — sau ir mums: juk tai nemaža kelionė — šešios mylios ir pusė, ne juokai...
Kelionei apsirengėme prastesniais drabužiais: gali lietus užpulti... Pakinkė tris arklius į didįjį vežimą, paėmė lažininkų vežėją, išmintingą, ištikimą vyrą — Juozą Švelnį naktimis arklius sergėti: gal teks pora naktų panakvoti. Mūsų rugius nupiovė, į gubas sustatė: kol išsistovės — parvažiuosim suvežti...
Iš vakaro viską susitaisėm, išsimaudėme; sukilome greitai, apsitaisėme spėriai, užkandome ir leidomės į kelionę.
Diena karšta, arkliai putoja, dažnai reikia girdyti, pakelėmis, pakrūmėmis pasiganyti, užsikąsti... Apylinkės nepažįstamos; per Plungės miestą išilgai važiuojam — smuklės, krautuvės, paskum dvarai, miškai, sodžiai... Mums įdėmu: tėvas žino ir pasako, kokio pono dvaras, kaip vadinasi sodžius, malūnas... Nematyti negirdėti vardai. Dairomės, stebimės. Nors taip gaišavome, bet nuvažiavome per pat pietus. Mano buvo pirma tolimesnė kelionė, turėjau vienuoliktus metus.
Mano motinai pasiprašius, mergaitė nuvedė mus ant aukšto persirengti; pasakė, kad yra svečių: pietus valgo.
Mes apsitaisėm, nuėjom žemyn.
Pilni kambariai prisklidę svečių. Dėdienė tokia gera: pabučiavo mus, numylavo, su savo mergaitėmis supažindino, liepė pasibučiuoti, susodino mus pietų. Valgiai man labai nepatiko: padėjusi šaukštą, nuėjau šalin. Poliutė, apsikabinusi mane, aiškina:
—	Negražu nuo stalo keltis, kol kiti tebevalgo; nors nenori valgyti, bet reikia sėdėti, kol visi pavalgys...
—	Mes nesėdime, — sakau, — kas pirmas pavalgo, pirmas nueina.
—	Pas mus darysi kitaip: nesikelsi nuo stalo pirmoji...
—	Ar Vilniuje taip daro?
—	Žinoma, sėdi visos, kol paskutinė pavalgo...
—	Na, na, — manau sau, — ir čia naujas prasimanymas...
Paskum svečių vaikai ir namiškės mergaitės mudvi pasigrobė į savo būrį. Lakstėme po sodą, žaidėme: labai buvo linksma, tik mūsų drabužiai kliudė.
Kitų mergaičių trumpi, iki kelių sijoniukai, bateliai ploni, o mano batai šikšniniai, dideli, išaugtinai pasiūti, sijonas ilgas, tarp kojų painiojas: negaliu pavyti, sugaudyti vaikų.
Viešėdama pas dėdienę, su mažosiomis mergaitėmis po kertes belandydama, pastebėjau, kad jie turi daug knygų.
—	Ar jūs visas perskaitote? — paklausiau Onelę.
—	Kas jas skaitys, — atšovė. — Mes neturim laiko: reikia mokytis pamokas, kurias Poliutė paskiria... Vasarą atostogos — ir nenorim skaityti... taip sau guli...
Aš, vieną atskleidusi, ėmiau skaityti, žiūrėti. Ji, ištraukusi man iš nagų, pasišovė paaiškinti. Pamačiau, kad ji vos paslebizuoja žodį, o aš — kaip žirnius beriu. Metė man iš nagų knygą.
„Aha! — manau sau, — tu nemoki gerai skaityti, kad neskaitai per žiemą.“
Beviešint pas dėdienę porą dienų, svečiai nemažėjo, ir mes rengiamės namo.
Dėdienė prižadėjo priimti mane mokytis, kai prasidės mokslas rudenį: duos žinią, kada mane atvežti.
Pavasarį atvažiavo pus mus dėdienė su trimis mažosiomis dukterimis ir Stasys sykiu. Jau su mėlyna apykakle studentas. Džiaugėmės, mylėjom, vaišinom, kuo beišgalėjom. Buvo labai karštos dienos: ėjom maudytis į upelį už malūno. Jei malūnas sukasi, tai vanduo per akmenis srauniai bėga. Naktį mes su dėdienės mergaitėmis miegojom daržinėje ant šieno... Labai smagu buvo su mergaitėmis ir Stasiu per dieną lakstyti... Dabar jau dėdienė liepė mane atvežti rudenį, kai prasidės mokslas. Pasakė motinai, kokius drabužius man pataisyti, panašius į jos mergaičių. Už mano laikymą ir mokslą — susikalbėjo užmokėti 25 rublius metams.
Dėdienė su mergaitėmis išvažiavo. Stasys pasiliko pas mus dar kelias savaites.
Kiek įdomių ir nuostabių dalykų pripasakojo mums Stasys apie savo kelionę iš Maskvos namo.
Nuo Maskvos iki Peterburgo esąs jau įtaisytas geležinis kelias, lygus, kaip stalas, tiesus, kaip styga: patiestos geležys tekiniams riedėti. Važiuoja be jokio arklio, yra tik geležinė krosnis: tą pakuria, padaro garą, ta ir traukia visą eilę sukabintų vežimų. O tie vežimai didesni, kaip lažininkų trobos, su lubomis, stogu ir langais. Į tokį vežimą sutelpa daugiau kaip dvidešimt žmonių: suoliukai pataisyti žmonėms sėdėti. O veža nuostabiai greitai.
—	Pagalvokit, — sako, — iš Maskvos į Peterburgą šimtas mylių, o mes geležies keliu važiavome tik tris dienas... Smagu. Kai apsistoja, į stotį ar į miestą pašauni, nusiperki sau valgyti... duonos, sūrio...
Išsižioję klausėmės apie tokius stebuklus — be arklių rieda vežimas su tiek žmonių?!
—	Gali širdis pykti, galva suktis, taip greitai važiuojant, — sako mama, — aš niekaip nesėsčiau į tokį vežimą.
O aš manau:
„Kad tik kas mane vežtų?!.“
Iš Peterburgo plaukęs vandeniu į Rygą — irgi smagu.
—	Niekur krašto nematyti, — sako, — vanduo ir vanduo! Tupi ant vandens, lygu žąsis, nesijauti — plauki ar vietoje tupi... Vėjas tik pasupa kartais net per daug...
Iš Rygos parvažiavęs pašto vežimu.
—	Tokia kelio tolybė, — sako Stasys, — o prie gerų įtaisų tik dvi savaites tetrukau kelionėje, o yra apie du šimtai mylių kelio...
Stasys atsivežė daug knygų, prisidėjo ant staliukų, kitas nešėsi į sodą ir atsisėdęs skaitė. Aš seilę rijau ir čiupinėjau tas knygas.
Paskum Stasys susipažino su mūsų kaimynu Endriejausku. Tas turėjo daug visokių knygų, daugiausia lenkiškų. Stasys parsinešdavo po kelias ir man leido skaityti. Paskum ir be Stasio kitais metais gavau iš Endriejausko knygų pasiskaityti.
Prieš Stasiui atvažiuojant buvau susidraugavusi su mano amžiaus mergaite Onyte, kuri atnešdavo valgyti lažininkui. Atsimenu kaip šiandien. Kumetynėje mirė Norvaišienė. Mačiau, kaip Onikė verkė klykė, ant negyvos motinos kojų užsigulusi. Kas norint atplėš ją, nuves šalin — ji vėl įpuolusi kris motinai ant kojų ir klykdama verks. Kaip tik Onikė sukliks, ir man ašaros tik rieda, nosia šniurkščiuoju.
Paskum mums lažininkės pasakojo, kad Norvaišas veda: negali be šeimininkės būti. Nors mažas vaikas liko, bet naujai Norvaišienei nebus vargo...
Kalbėjo:
—	Onikė prižiūrės vaiką ir valgyti neš į lažą, tik, žinoma, reikia Onikę kartais sudrausti...
Tykojau Onikę pamatyti. Kai atnešė valgyti, tuoj paklausiau, kokia jos naujoji motina, ar smarkesnė už mirusiąją?..
Onikė paklausta nuraudo, ir akys pasruvo ašaromis. Nieko nepasakius, nubėgo.
Aš, nuėjusi į sodą viščiukų nuo varnų ganyti, verkiau. Onikės ašaros man akyse stovėjo...
—	Kokia ji turi būti nelaiminga? — maniau, — kad paklausta ėmė verkti. Kaip jai reikia vaikas prižiūrėti ir valgyti nešti?.. Kaip ją ta pamotė ragana bara, su rykšte plaka... pieno nei sviesto neduoda?..
Apie visokias Onikės skriaudas manydama, verkiau. Kada tik pamačiau Onikę atnešus valgyti, tykojau su ja susieiti, pašnekėti ir pasislėpus uogų ar obuolių jai pakišti. Šnekėti ilgiau bijojau, kad mama nepamatytų; nebeklausinėjau Onikę apie pamotę: žinojau, kad pikta, nedora... Nors niekas man nesakė, nei Onikė nesiguodžiojo... bet negali būti gera dėl to, kad pamotė ir Onikę skriaudžia.
Už tai aš, Onikę paguosdama, skubina savo vargus papasakojau: kaip, išėjus iš darželio, užmiršau vartelius užkabinti, kaip paršeliai, sulindę jurginus, rūtas iškniso, kaip man Emilė taip skaudžiai sudavė į kuprą, jog verkti pradėjau...
Kitą sykį, rugius vežant, nepasergėjau, kaip kalakutai nulėkę pas daržinę: vieną kalakučiuką ir numynė arklys... Mama baisiai barė, tik su rykšte negavau už saugojimą kalakutų: o tie toki nedori, taip sunku saugoti, laksto, kaip nelabieji...
Kada tik Onikę gaudavau susieiti, vis panašius vargus pasakodavau, kad žinotų, jog ir aš tokia nelaiminga, kaip ir ji. Prie to vis pasislėpdama pakišdavau jai uogų, obuolių ir kriaušių. Ji man kartais atnešdavo riešutų kišenėj.
Toliau pasidarėm labai artimos draugės. Nelaimei, sykį mane, bemėtant obuolius per tvorą iš sodo Onikei, nutvėrė mano tėvas. Parsivedęs mane už rankos į vidų, kaip vagį, pasišaukė motiną, liepė paturėti ir su rykšte skaudžiai mane nuplakė už vagystę.
—	Dabar tu obuolius pradėjai vogti, — sako, — paskum pradėsi ir didesnius daiktus vogti, labiau, atidavus į svetimas rankas, gali pasileisti vogti.
Nuplakęs liepė rykštę pabučiuoti ir sau į ranką. Man beverkiant, motina irgi pamokslus sakė, barė:
—	Ne tiek dar reikėjo įrėžti už tokį darbą... Tėvas obuolius renka, veža į turgų, pardavinėja, vargsta, o tu pasivogusi laidai per tvorą lažininkų vaikams... Su piemenimis susidedi: ar tu turi bent už grašį proto? Žinai, kad nuodėmė: kasdien kalbi: „penktas, nevok...“ Kita nuodėmė tėvų neklausyti... Sugausiu kitą sykį su piemenimis, su lažininkų vaikais belakstant, tai pati nuraižysiu iki kraujo, kad kitaip neklausai.
Apibarusi išvarė mane prie paukščių.
Aš atsisėdusi sode verkiu ir galvoju:
„Anokia čia ne vagystė? Supuvusius obuolius per tvorą išmesti? Krūvos obuolių svirne pūva, supuvusius išrenkame, kiaulėms išpilame krepšiais. Ir tie keli, kur išmečiau, būtų supuvę, būtų buvę kiaulėms išmesti...“
Rudeniop, kai jau laikas mane į mokslą vežti, apsiuvo, aptaisė, kaip dėdienės mergaites. Žaliąją skrynelę pridėjo drabužių, skalbinių; patalynę surišo.
Išvažiuojant teta Barbora, mane apsikabinus, apsiverkė. Nusistebėjau — ko: aš, taip gražiai aptaisyta, tik džiaugiuosi — ko čia verkti. Nusivežė mane su visu kraičiu ir paliko.
Mano mokslas prasidėjo ne juokais. 
Mokykla-kambarys ant aukšto. Aslos viduryje stalas, pasieniuose keturios lovos ir dvi spintelės knygoms susidėti. Mes šešios mokinės. Mokytoja, vyriausia dėdienės duktė, susodino mus aplink stalą: kiekvienai paskyrė vietą. Sienoje iškabino popierių su nurodymais visai savaitei — kurią dieną kurios pamokos, kas prieš pietus, kas po pietų. Kas savaitė viena paskirta tvarkos prižiūrėti. Visos mokinės pernykščios, aš tik nauja, kvaila: visos manim šaiposi.
Prasideda mano egzaminas.
—	Ką tu moki?
—	Moku skaityt, rašyti lenkiškai, truputį skaityti rusiškai ir nedaug vokiškai...
—	Kas tave mokė?
—	Lenkiškai ir rusiškai tėvas mokė, vokiškai Petrusia. Ji iš vokietės mokytojos mokėsi ir man parodė raides ir kaip ištarti...
—	Kokias knygas skaitei?
—	Maldaknyges, „lementorius“, „Žyvatą Jėzaus Kristaus“.
—	Žemaitiškas! — nusistebėjo mokytoja. — Aha! dėl to taip blogai kalbi lenkiškai, kad žemaitiškai sugadinta... Daugiau man nė į rankas žemaitiškos, atmink! — pagrasino mokytoja. — O gramatikos, geografijos, aritmetikos nesimokei?
—	Nemoku, niekas nemokė...
—	Tai tu nė dešimties nesuskaitai, nė skaitmenų nepažįsti?
Visos pradėjo manim juoktis, man kakta užkaito.
—	Dešimtį suskaitau ir skaitmenis pažįstu, — sakau.
—	O prancūzų kalbą girdėjai, raštą matei?
—	Taip, dažnai girdėjau grapikes šnekant prancūziškai ir laikraštį mačiau: grapikių mokytoja man atidavė... Popierius didelis, su paveikslais ir raidės tokios pat...
—	Gerai. Kokia pamoka dabar pažymėta? — paklausė dežiuruojančią.
—	Aritmetikos, — atsakė ir padėjo kiekvienai marmulinę lentelę rašyti.
Mokytoja ėmė aiškinti, kad vienetai rašomi po vieną skaitmenį iki 9, o dešimtys rašomos jau iš dviejų skaitmenų iki šimto. Šimtai rašomi po tris skaitmenis iki tūkstančio, tūkstančiai jau iš keturių skaitmenų... Aiškino ir liepė gerai įsidėmėti.
„Ką tu čia man pasakoji? — manau, — aš tą viską moku...“
—	Ar supratote? — paklausė.
—	Suprantam, suprantam...
—	Dabar kiekviena savo lentelėje parašykit skaičių „Šimtą vieną“ ir man parodykit.
Visos parašė 1001, o aš parašiau 101. Vėl aiškina, kad čia, keturis skaitmenis parašius, yra tūkstantis, šimtas turi būti tik trys skaitmens...
—	Pernai mokėtės... — baigė mokytoja.
Visos rašė, vargo, prakaitavo, mano parašymo mokytoja nerodo, ir nė viena neparašė teisingai...
—	Kaip jums ne sarmata? — barasi mokytoja, — mat, Julė pirmą sykį girdi ir suprato, o jūs ne...
Paskum kitos pamokos — skaitymas, rašymas — man vieni niekai — už visas geriau mokėjau. Geografiją irgi greit supratau.
Sunkiausia buvo mokytis gramatikos, labiau prancūziškos: nieko nesuprasdama, kaip strazdas, atmintinai žodžius kaliau.
Pas dėdienę svečių netrūko. Nebuvo tos dienos, kad kas neatvažiuotų. Besimokydamos išgirsim vežimą bildant, tuoj ir beatlekianti mergaitė.
—	Panele! Prašom prie svečių... Tas ir tas atvažiavo...	
Mūsų mokytoja, liepusi mums rašyti ar skaityti, pasitaisiusi plaukus, nueis prie svečių.
Mes jau žinome, kokie svečiai, ar ilgam. Jei svečiai iš toliau, tuoj metame knygas: taisomės, šukuojamės — žinome, kad reikės su svečiais pasimatyti per arbatą ar vakarienę; o jei svečiai artimi, paprasti, žinome, kad greit išvažiuos, tai sėdime prie knygų...
Kartais per keletą dienų nebus svečių — taip mums nusibos: lauksim, klausysime, be neatbraška kas.
Dažnai ir dėdienė važinėjo į svečius. Visuomet sykiu ir mūsų mokytoja. Paskirs mums pamokas kelioms dienoms, kiek žadės užtrukti išvažiavus.
O kad namie mokytoja, tai šeštadienį tik pusdienis mokslui.
Taip mokiausi trejus metus. Vasarą visuomet važiuodavau namo, ir atostogų, jei kelias būdavo geras, atvažiuodavo manęs parsivežti; kartais ir pas dėdienę atostogas praleisdavau.
