Šventas Jurgis — šventė, dėl to rytą truputį pamigau. Atsikėlęs, išėjęs į lauką, žvalgaus.
Gražus rytmetys išaušo. Naktį būrelis lietaus perėjęs, žemelė atvilgyta, žolelė nuprausta, oras atgaivintas. Šiltas vėjelis virpina sprogstančius medžių lapelius. Miškas jau į žalumą metėsi, o žemė miške tarpe žalumynų geltonais ir baltais žiedeliais mirgėjo. Laukai, vasarojui suarti, juodavo, o rugiai žaliuodami stiepėsi jau nuo žemės.
Vieversiai visose pusėse už vienas kito vyturiavo, taip pat ir po mišką paukšteliai jau sukilę įvairiais balsais giedojo. Tą visą grynas, žydras dangus apsiautęs rymojo. Vienam pakraštyje švintanti patekėjusi saulelė, antrame — nusileidęs, apskritas, nublyškęs mėnuo; abudu, prieš vienas kitą sustojusiu, į pasipuošusią žemę stebėjosi.
Pasižvalgęs, pasidžiaugęs apsišėriau arklius, apžiūrėjau gyvulius. Eidamas į vidų, dar žvalgaus... tik beržyne gegužė kukū, kukū, kukū!
— 	Na, — tariau, — nebeatmenu tokio ankstybo pavasario, kad per šv. Jurgį gegužė užkukavo... Kad šįmet dievas gerus metus duos, tad ir dribtelės...
—	O ką tu dievui dribtelėsi? — paklausė mano pati, eidama pro šalį iš klėties, didžiausiu sūriu nešina.
—	O ką aš galiu dribtelėti, menka dulkė? — tariau.
Pamatęs besinešant sūrį — nusidžiaugiau. „Duok dieve sveikatos, — tariau, — išvirs pyragiukų šv. Jurgiui; dar šįmet nė sykio nevirė.“ O nenorėdamas painioties po kojų moteriškėms prie tokio didelio virimo, dar truputį oru pasidžiaugęs, lindau į lovą.
Pažadintas prie pusryčio, pašokęs prausiuos, o pyragiukai vis man galvoje. Įpylė batvinius — srebiu, kaip nieko neišmanąs; vis tiek prisitūrėdamas pyragiukų dingsčia. Įneša kruopas, ir tos pačios vos tik žilos.
Mat šlik, nebetylėsiu...
—	O kame pyragiukai? — paklausiau, žiūrėdamas baltomis į pačią.
—	Be neėmei sapnuoti ar svaitėti? — atšovė pati. — Užsibaltinti dorai nėra kuo — iš kur tuos pyragiukus padarysi!..
—	Ogi, mačiau, šįryt nešeis sūrį iš klėties?..
—	Tas sūris šv. Jurgiui ant apieros. Tą patį per karčią mūką vos sutaisiau... taip karvės užtrūko...
—	Mat, mano širdelė apieras taiso, — tariau kuone iš piktumo, — o kruopos vos tik žilos, batviniai — dangus matyti... jai, mat, apieros rūpi!..
Žvilgt į pačią — paraudusi kaip kalakutė. Berniukai iš juokų šaukštus kremta. Aš susigriebęs tuoj liežuvį prikandau.
Pasišoko pati tratėti.
—	Netikėlis koks... Argi tu neturi gyvulių? Karvės nevedusios kitos, dar ir kumelė... Neduosi šv. Jurgiui, laukis gyvulio — nelaimės gali sulaukti... Višteliai, paršeliai, žąseliai — visus šv. Jurgiui reikia pavesti ganyti... Visas svietas duoda... Galva tavo, tur būt, apsisuko — bene aš iš didelio turto duodu? Karvės vedusios užtrūko, kitos dar nepritvinko... O ko reikia, to reikia, iš paskutinės... Dar ir kiaušių reiks nuvežti... Ir jūs pavalgę nesnauskite, — atsisuko į berniukus, — taisykite briką, kinkykite arklius, tuoj važiuosim...
Aš kaip nosį nupiautas, sėdžiu. Išėjus berniukams, pakilo pati ant manęs, ilgą ir graudų pamokslą man pasakė už šeimynos piktinimą. Lūpomis prižadėjau nebesakyti niekuomet nieko, bet širdyje vis tas sūris sėdėjo. Išvažiuojant pamačiau, pati įsivyniojo į baltą skarelę, toks gražus, geltonas, didelis net seilė man ištįso; bet nedrįsau nieko besakyti. Pasigailau širdyje, kad nesu šv. Jurgis, būčiau bekremtąs sūrį nuo galo. Važiuojant vis galvojau, kaip tą sūrį išgelbėti nuo šv. Jurgio! Gerai pagalvojęs, pamėginsiu, tariau, ir prisilenkęs pačiai sakau:
—	Tavo brolis Kazimieras nedėlioje teiravosi tavęs, sakės pasilgęs, norįs susieiti su tavim... tur būt, šiandien bus... Kaip suseisim, vesis, žinoma, ant alaus — o tu neturėsi užkandos... užmiršau namie pasakyti... Kad taip prasitęstum neatidavusi sūrio, bent ligi po visam... pamylėtumim tavo brolį, ir patys užkąstumim... toks gražus sūris.
—	Kvailys! — tarė pati, nusispiovė ir pečius patraukė. — Kaip tik piemuo!.. Gražus sūris... Bene tokį duosi ant apieros, kur nuo tavo nosies atkrito?..
Čakšt, kaip kirviu nukirto, nė beišsižioti man! Ką padarysi?
Bažnyčioje, žiūriu, bobos kiaušių ryšelius iškėlusios, atkišusios, neša prie grotų, kur kiaurai bažnyčios platus takas per žmones padarytas. Bobos su ryšeliais, vyrai rankomis kišenėse priešų priešais tuo taku vaikščioja. Vieni neša aukas, kiti jau atidavę grįžta.
Slenku ir aš lygiai su kitais tuo taku grotų linkui. Arčiau prislinkęs, šalyje atsistojęs, žiūriu — prie pat grotų, anoje pusėje, sėdi špitolninkas, senas, žilas, didele kumpa nosimi, ūsai trumpai pakirpti, galva gruza, kuodas baltas, status, kamža apsivilkęs, atsiskleidęs maldaknygę, išsižiodamas pusbalsiu slebezuoja. Šalia jo sukrauta sūrių malka, ir krepšas gal nuo poros pūrų meto kiaušių pridėtas, ant grotų padėklas su pinigais ir dievamūka pastatyta.	
Žmogus prinešęs varinį į padėklą dzingt. Špitolninkas, žiūrėdamas į savo knygą, dievamūką jam po nosies kyšt! Tas pabučiavęs grįžta atgal. Kitas taip ir kitas, per vienas kitą pinigus varinius ir sidabrinius į padėklą dzingt, padzingt!
Jeigu kuriam, pinigų įmetusiam, špitolninkas nesuspėjo pakišti dievamūką, tas pasiėmęs pats pabučiuoja.
Bobos vėlek — viena atkišusi, kita po skepeto pasibraukusi — ryšelius už viena kitos velka; prinešusi, atsiklaupusi, paduoda špitolninkui; tas, iškrovęs kiaušius į krepšą, atiduoda skarelę ir dievamūką pakiša. Kita, norėdama paskubėti, pati pasilenkusi per grotas ryšelį savo iškrausto, paskui atsiklaupusi, dievmūką pabučiavusi, šalin pasitraukia.
Neša ūkininkės bobos, turinčios karves ir kumeles nevedusias, žąselius, paršelius — joms reikia, kaip mano pačiai, šv. Jurgiui ganyti pavesti. Bet neša ir našlė įnamėlė, kur nė kokio gyvulėlio kito neturi, kaip tik vienintelę vištelę ir trejetą vaikučių. Ir ta paskutinius kiaušelius ne išverda vaikams, kurie pieno lašo nemato, bet velka šv. Jurgiui aukoti... „Ką jis jai ganys?“ pagalvojau.
Žiūriu — ir mano pati šmakšt sūrį padėjo, kiaušius atidavė, pabučiavusi dievamūką, pasitraukė.
— 	Šitai tau devintinės! Nebėra sūrio! — iš apmaudo ant pačios atsidūksėjau. — Palauk tu, — tariau, — neišpliksi dantų nė nuo manęs, negausi nė alaus stiklinėlės, nepasergėsi, kur pražūsiu po visam... mokėsiu pasislėpti gerdamas.
Žiūriu toliau — meta pinigus ūkininkai, kurie turi arklius, jaučius, veršius — jiems reikia šv. Jurgio ganytojo, nes vilkas gal papiauti.
Meta ir samdytieji pusberniai, piemens, kurie savo amžiuje gyvo vabalo neturėjo, nebent apykaklėje... Ir tie neša, meta į padėklą, nors kapeikėlę, nes tiek teturi.
Veiziu — Dubulis prinešęs pusę rublio į padėklą dzingt. Ką gi tavo šv. Jurgis ganys, kad vakar naktį paskutines kumeles vagis nujojo? Policiją kėlė, telegramas mušė, išjodino — ir samdė — žmogų į jomarką ieškoti, vis ne be kapeikos, dar ir šv. Jurgiui aukos visą pusrublį... Kur nors gavo pasiskolyti! Tur būt, meldžia, kad šv. Jurgis padėtų vagį sugauti... O kad taip tas vagis prinešęs dzingt rublinę, melsdamas, kad šv. Jurgis padėtų gerai vogtuosius arklius paslėpti!.. Vagis gal kitoje bažnyčioje arba ir čia pat greta Dubulio gali mesti, jo niekas nežino — ir turi iš ko, nors pigiai vogtuosius arklius parduoda, vis tiek dykai gauta kapeika... Ką tuomet šv. Jurgis darytų? Tur būt, tam padėtų, kurs daugiau davė... Ir Dubulis taip numanė, nemažino duoti...
Man bestovint, špitolninkas pinigus iš padėklo dzir kaži kur žemai išpylė, — jau buvo su dideliu   kaupu primesta, — tuščią atgal ant grotų pastatė. Dabar garsiau skambėjo metamieji pinigai. Gal jau kelis sykius taip padėklą ištuštino? Kam tie pinigai teks? Kur juos padės?
Man tik dykam stovinčiam atėjo tas klausimas į galvą. Sūrių malka — iš tų klebono šeimyna maitinsis, duos valgyti, virs pyragiukus, kitus sudžiovins ilgesniam laikui, jie nepasens, bet kiaušiai ilgai negali stovėti, o tokia daugybė! Kad šv. Jurgis iškeptų kiaušienės, visus šventuosius danguje pavaišintų!.. Sako, kaip danguje, taip ir ant žemės... O klebono šeimyna nevalios tiek kiaušienės nė per mėnesį suvalgyti... Ką su jais darys?
Sako, per šv. Jurgį po visam iš aukinių kiaušių iškepa kiaušienės. Visus špitolninkus, marčelkas, bažnyčios tarnus, klebonijos šeimyną tąja kiaušiene vaišina. Jie, prisivalgę, tikisi visus kiaušius suvalgę. O nė dešimtos dalies nesuvalgys, nė kaupo nenuims! Kitus klebono šeimininkė — pasišauks vakare Orelienę, parodys kiaušius krepše ir parduos aplamai, nes skaityti dešimtimis, kiek tatai darbo. Be to, reikia slaptai, kad žmonės pajutę nepradėtų pliauzaroti:
— 	Apieras parduoda, apieras pardavinėja!
Orelienė, užmokėjusi kokią trečią dalį prekės, sutemus atsives kelias bobeles talkos, ir išsineš krepšiais visus sykiu. Šeimininkė išleis jas per prieangį — nepajus nė šeimyna, kur dingo aukos kiaušiai.
Suskambino mišioms.
Žmonės greičiau su aukomis sukosi, o aš nė poterių nebegaliu kalbėti, vis tokios mintys, balabaikos sukasi po galvą.
Išėjo mišios, žmonės liovėsi su aukomis, visi meldžiasi, ir aš pradėjau poteriauti.
Parvažiuojant namo, savo pusbernio, kurs mums važnyčiojo, paklausiau:
—	Juzuk, mačiau, ir tu metei pinigus šv. Jurgiui ant apieros. Ant kokios intencijos tu metei?
—	Kad visi meta, — tarė Juzukas, — ditką turėjau, tą pačią įmečiau... Ar aš žinau tą intenciją, mečiau kaip kiti į padėklą ant grotų, ir gana!
