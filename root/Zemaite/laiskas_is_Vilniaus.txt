Mano Mylimas Antanēl!
Akįs man nušvito gavus nuo tavęs gromatą; nusidžiaugiau, kad esi sveikas ir smagus. Rašai, jog nuo manęs paskutinę esi gavęs rašytą 24 birželio. Po to rašiau dar tris; matyt, kitos kur žuvo, ar dar gausi.
Apie karēs baisenybes nēra ko pranešti; pirmose gromatose šiek-tiek, kiek galima, rašiau ir iš laikraščių jųs patįs tur-but jas geriau žinote, kaip mes.—
Bet Vilnius, apart skausmų ir ašarų, daug nuostolių neturējo iki šiol. Visu-pirma sujudo žmonēs, papludo ašaros, pasigirdo klyksmas šeimynų, nuo kurių atēmē tēvus, brolius, sunus, išvarē į karę: ējo kasdien pulkas po pulko miestelēnų ir iš apielinkēs ryšeliais, maišeliais nešini, o juos lydējo bobos su vaikais, garbstydamos, verkdamos. Kurie gatve ējo stoties linkui, ten nesutikai nei vieno sausomis akimis; rodos, kas tyčia užpylē jiems akis ašaromis. Taip tęsēsi keletą savaičių. Išleidus, apverkus varomuosius, netrukus pradējo sužeistus parvežti. Vēl pasipylē ašarų pakalnē. Kasdien buriai moterų, apstojusių ligonbučių vartus, skaito iškabintus popierius su pavardēmis sužeistųjų. Kiekviena jieško, teiraujasi saviškių ar pažįstamų; prie ligonių pasišnekēti neprileidžia; už vartų, už durų tik verkia, tik aimanuoja. Nereikalingam vēl ašaras spaudžia.
Besirupinant sužeistųjų palengvinimu, pagerinimu nešimo ar vežimo jų iš vakzalo, pripludo, pritvino miestas pabēgēliais nuo karēs lauko, iš po griausmų armotų, iš po ugnies degančių trobēsių. Seni vyrai, daugiausia moterų visokio amžiaus ir daugybē vaikų. Mat, traukiniai, nuvežę kareivius į pozicijas, grįždami privarē žmonių, sumetē vaikus ir, atvežę į Vilnių, pakratē.
Visus gyventojus iš Kauno išvarē, taip-pat iš Suvalkijos nuo Rusų sienos; ir varē ir patįs žmonēs bēgo. Prisikimšo pilnas vakzalas. Bobos verkia, vaikai verkia, niekas nežino, kur eiti, kur dingti. Iš vakzalo tarnai, žandarai varo lauk, meta ryšius kas kokius beturi. Tai žmonēs didžiausiu ratu aplinkui vakzalą per dienas ir naktis guli.
Sukruto vilniečiai lenkai, ēmē rupintis pabēgēliais, tverti draugijas, rupinti butus, teikti maisto. Bet atsiranda daug žmonių, su kuriais jie negali susirokuoti, kurie nesupranta kitaip, kaip tik lietuviškai — tuos palieka. Sužinoję tai, Vilniaus lietuviai irgi ēmē savaisiais rupinties. Per dvi dienas surinko kelis šimtus žmonių sykiu su vaikais. Gavo butą prie Šv. Mikalojaus bažnyčios, blaivininkų salēj. Ten juos visus sukimšo, sutalpino, kaip silkes į bačką.
Kįla klausimas: Kuo juos maitinti? Susirenka geros valios keliolika lietuvių; sumeta ”od nosa po groszu;” pasidaro kelios dešimtįs rublių. Štai ir galima tą kartą pavalgydinti. Organizuojasi moterįs, perka produktus, pabēgēlēs pačios išsiverda, ir visi pavalgo nors sykį dienoje.
Tuo tarpu susitveria komitetas iš 20 žmonių, gauna greit leidimą, užmoka narių mokesčių kiek kas išgali, net po kelias dešimtis rublių tuli — vēl pasidaro fondas; iš to maitina pabēgēlius ir toliau. Nors ankštai žmonēs susislēgę, ant žemēs guli, menkai valgę,—bet bile po pastoge, bile tik badu nemiršta — džiaugiasi.
Nepraslinko pora savaičių po sutvarkymo pabēgēlių, kaip neužplus dar naujų, mažne antra tiek. Dabar nors pasiusk, o nēra kaip besutalpinti klebono pavestoj salēj kelis šimtus žmonių. Lietuvių komitetas galvoja, sukasi. Buvo nusamdytas butas prieglaudai vaikų miestelēnų — kemša tenai dalį bobų su mažais vaikais; pakraštyj miesto samdo du vasarnamiu ir ten talpina, skaido pabēgēlius.
Prisipildē visi butai, o salē kaip pilna, taip pilna. Žino jau visi vežikai, kur lietuvius priima: kaip tik ant vakzalo kas lietuviškai dejuoja, neturįs kur dingti, tuoj vežikas pasišaukia, sakosi žinąs, kame lietuvius priglaudžia. Pasisodinęs vežiman ir atveža pas Mikalojaus bažnyčią.
Taip nauji ir nauji pabēgēliai renkas, baisiausias žinias iš savo krašto atneša. Komitetui vargas tiek maitinti. Sveikesniems vyrams suranda darbo, šiek-tiek uždarbio, mergaitēms tarnystes, siuvimus, skalbimus. Vis reikia sužinoti, palakstyt; komitetas šoruoja.
Matant tokį didelį žmonių vargą — nes visi pabēgēliai mažne vienmarškiniai, nuplyšę, kaip stovi iš ugnies išpuolę, ne tik maisto, bet ir apdaro reikalauja — musų lietuviai užmiršta visus partyviškumus, visas pakraipas nuomonių; visi išvien, ar tai socialistas, ar kunigas, darbuojasi, rupinasi pagerinti šiek-tiek pabēgēlių vargą.
Pirmininką išrinkome (nes ir aš komitete) labai darbštų, energišką žmogų — buvusį Dumos atstovą Andrių Bulotą. Sugabus ir išmanantis tai vyras; daug žino, daug ryšių su visokiomis draugijomis turi. Kaip besugebēdamas sukasi: iš privatiškų draugijų po truputį išgauna, išplēšia lēšų pabēgēliams maitinti.
Su butais irgi pamažu susitvarkēme. Iš inžinieriaus Vileišio gavome po viso namo skiepą pabēgēliams dykai — keturi dideli namai ir virtuvē. Ten sukimšom visas bobas su mažais vaikais — septynioliką bobų ir keturiasdešimt vaikų sutalpinom. Butuose nusamdytuose pakraštyj miesto, sutalpinom suaugusius ir senius — apie du šimtu žmonių. Blaivininkų salēj pas Mik. bažnyčią intaisē prieglaudą prakutusiems vaikams, kurie mokinasi lietuvių dviklesēj mokykloj; tokių yra su mergaitēmis vakarinių kursų lankytojų daugiau šešių dešimčių. Tiek dušių išmaitinti ir aprēdyti reikia galvos. Pirmininkas su pasišventimu sukasi, ir vis užtenka. Sako: „Nereikia rupinties, iš kur pinigus gauni, bet reik mokēt gautuosius naudingai išleisti.” Kiti iš komiteto, kas pinigus renka, kas aukas, kas drabužius, o pirmininkas išranda šaltinių, duoda patarimus, iš kur ko pasisemti, kaip išgauti.
Taipgi pabēgēlių butams reikia prižiurētojų. Iš komiteto pasiskirstē, kam arčiau prižiurēti vasarnamiuose suaugusius, kita — salēje mokinius, o man teko bobos su mažais vaikais. Mes savo bute prižiurim maistą, drabužį ir tvarką. Taip susitaisę gyvename jau ketvirtas mēnuo.
Sukamēs taip į rinkį mieste. Bet girdint baisių pasakojimų apie provincijas, parupo lietuviams ir ten sužinoti. Įgaliojo susirinkimas poną Bulotą pavažinēti, pasižvalgyti po Suvalkų guberniją (jis pats suvalkietis). Išvažiavo. Užtrukęs apie dešimtį dienų, baisius paveikslus sunaikinimo šalies sugrįžęs papasakojo.
Liko nutarta platinti savo veikimą ir sodžiaus gyventojus šelpti. Sustatē įstatus, padavē patvirtinti, pasitaręs su gubernatoriais paprašē leidimo šelpti nukentējusį kraštą net keturiose gubernijose — Kauno, Vilniaus, Suvalkų ir Gardino; žinoma, tam savo veikimui reikalavo ir valdžios lēšų. Tą leidimą gavo, ir lēšų iš šen, iš ten, tikējosi gauti. Prie to reikējo daugiau darbininkų, daugiaus veikējų, platesnē dirva bus darbams praplēsti.
Dabar, kad suprastum geriau, turiu truputį sugrįžti atgal, nes noriu tau nušviesti iš kitos pusēs musų lietuvių darbus ir pasielgimus.
Kaip minējau augščiau, pradžioje karēs visus gyventojus išvarinējo iš Kauno, o pirmiausiai varē atsižymējusius politikoje veikējus — advokatus, kunigus... Įstaigos visos, tiek valdžios, tiek  privatiškos, taipgi turējo prasišalinti. Tarpe išvarytųjų pateko ir garsusis, jums žinomas, kunigas Olšauskas su visa ”Saule,” nes jos namus, su tokiu vargu pastatytus, užēmē ligonbučiui. Taigi kunigas Olšauskas su „Saule” atsidurē Vilniuje ir čia, nusisamdęs butą, įsteigē „Saulēs” mokyklą ir kursus.
Laike iškilmingo atidarymo ”Saulēs” mokyklos prieš gubernatorių ir daug kitų valdininkų, kunigas Olšauskas pasakē iškilmingą prakalbą, kurioj išreiškē ištikimybę valdžiai ir prižadējo savo mokyklos jaunimą auklēti nusižeminimo ir paklusnumo dvasioje. Mokiniai pagiedojo valdišką hymną...
Dabar vēl grįšiu prie pirmos.
Pirm gavus minētąjį leidimą musų pirmininkui plačiai veikti šelpimu, tam prireikus daugiau darbininkų, buvo šauktas visuotinas susirinkimas išrinkti didesnį komitetą, prisirašyti daugiau narių. Paskirtąjį vakarą renkasi susirinkiman didžiausi buriai davatkų, davatkinų ir mažas skaitlius kunigų su Olšausku prišakyj.
Prieš rinkimus pataria pirmininkas, kad reikia rinkti iš visų partijų įvairių pakraipų žmonių, kad komitetas išeitų bepartyvinis. Kunigas Olšauskas karštai pritaria, kad čia apie partijas nē minēti nereikia; pašalpos darbas šventas, visiems išvien turi rupēti, vienybēj turi darbuoties ir tt.
Susirinkimo pirmininku išrenka Dumos atstovą Yčą, irgi amerikiečiams žinomą.
Prasidējo rinkimai slaptu balsavimu. Pradējo nešt parašus nematytos, negirdētos moterįs, davatkos. Sunešē arti šimto. Skaito balsus, mes ir išsižiojam: — musų Bulotai nē balso. Kuniginiai po šešias, septynias dešimtis balsų, o Bulotai — dvidešimts. Neužteko kandidatų, reikia dar rašyt — vēl Bulotos vardo nēra!
Ēmēme žiurēti pašaliais. Pasirodo, kad kortelēs, išanksto parašytos, dalinamos davatkoms. Kunigēliai taip įsikarščiavo, kad net be sarmatos balsu aniems, kas iš jų rašo, šaukia: Rašyk tą, tą ir tą. Arba Olšauskas priējęs prie vienos moteries barasi: „Tamsta už Bulotą balsavai — no!” Ta išsigandusi teisinasi: ”Juk man kortelēs buvo duodamos.”
Na, ir tokiu budu musų pirmininką išmetē. Komitetas pakliuvo į kunigų rankas; tiesiai išplēšē iš Bulotos rankų; gatavas darbas paliko. Mes po laiko susipratom; mat. perdaug užsitikējom jų kalboms apie vienybę. Parodē mums „vienybę!”
Dabar prisimindami plēš nuo žmonių aukas per klebonijas, bažnyčias... o kiek jų gaus nukentēję — niekam nerodys. Aukas sijoja per politikos rētį: kas pirmeivis, skaito „Ukininką” ar ”Žinias,” toks badu dvēs, pašalpos negaus.
Naujo komiteto pirmininku išrinko Yčą; na, ir kitus į valdybą kunigams parsidavusius arba ant dviejų kēdžių sēdinčius. Tokius visus išsirinko, kuriuos galētų už nosies vedžioti. Pašalpą gaus tik katalikai; kuniginiai taisys sugriautus bažnyčios bokštus ar naujas statys. Dabar šelpimo komitete vien politika viešpataus, sijota per katalikystēs rētį. Kunigas Olšauskas visiems nosis nusmaukē.
Parašiau tau visą istoriją, kad siųsdami kuomet pašalpą, neįkištumet aukų į kunigų nagus bent jus kairieji. Nes dēlto jie veržiasi į pašalpos valdybą, kad tikisi iš Amerikos skatikų pasiplēšti. Prieš siuntimą pagalvokit ir su musų redakcijomis pasitarkit, kur ir kaip savo pašalpą siųsti. Gerai žinoma, kad jiems ne žmonių vargas rupi, bet pinigai, aukos. Kaip toliau tas davatkinis komitetas veiks, vēl tau parašysiu.

