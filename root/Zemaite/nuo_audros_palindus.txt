Vasarą, dienovidžiu per kaitrą, vieni vargai keliauti. Ypač per mišką. Saulė kepina. Net smiltys kelyje karštai įkaitusios, pajudinus jas, karštos dulkės kyla.
Dangus — vos ant viršugalvio mėlynuoja, iš šalių miškas, kaip siena, įkaitęs glūdo: nei vėjo, nei atgajaus, rodos, apsnūdęs nuo šilumos tyliai rymoja — nei šakelė, nei lapelis nejuda. Kur-ne-kur tik brakštelės sausa šakutė, paukštelio kokio ar voverėlės nuspirta.
Vėl kitur pokštelėjo, tarytum sprogila iš įkaitimo prieš užsidegant. Žolelė ant žemės nuvytusi, išsivarčiusi, rodos, nusilpusi nuo šilumos ir ištroškimo.
Šiokią dieną per mišką keliauti pėstiems dar pusė bėdos, — pakraščiais, krūmais, užūksmiais, šalikele nors nuo saulės spindulių galima pasislėpti, — bet arkliais važiuoti, tad jau begalinis vargas: žmogus dar drabužiais prisidengęs, vien tik šilumą tekenčia, o tie nelaimingi gyvuliai, vabalų spiečiais apgulti, — nugaros net kruvinos, — sušilę, putoja, įmanytų iš pakinklų išsinerti. Trokšta, kaista žmonės keliaudami, o dar didžiau — jų arkliai.
Tokiu karštu oru per tankų mišką keliavo vežimas, pora arklių pakinkytas. Vežėjas, geras pusbernis, — įkaitęs, sušilęs, akys ir dantys pridulkėję, veidas prakaituotas, net žiba, — ne tiek arklius varo, kiek botagu švaistosi, blaškydamas vabalus nuo arklių nugarų. Keleivis, ratų gale susikuprinęs, kenčia. Nepakeldamas galvos, į vežiką pratarė:
—	Varyk greičiau arklius. Išvažiavus į lauką, gal nebekepins taip baisiai...
—	Je, varyk! Kokia čia arklių eisena? — dejavo vaikiukas. — Vabalai ant vietos užpiautinai piauja, spardos tik nabagai ir spardos... Na! Na, vienaki... na, kumelaite, na, žio!..
Pradėjo bruzdinti arklius, botagu pliauškinti, vadžias tampyti. Sykiu griaustinis kaip iš po žemės sugrumėjo, per mišką, rodos, atdūsys kvėptelėjo; aukštųjų medžių viršūnės, rodos, užgautos, patyliais sušniokštė. Keleivis atsitiesė. Vežėjas, į dangų pažiūrėjęs ir į šalis pasidairęs, tarė:
—	Niekur debesėlio, o griaustinė rodos...
—	Sakiau, bruzdink arklius, — tarė keleivis: — išvažiavus iš miško, pasirodys ir debesys...
Vežėjas vėl šmiauškino botagu. Bet tuo jis daugiau vabalus baidė, nekaip arkliams rėžė, nes tie nė maž nesiskubino: maža ristele tursnodami spardėsi, galvas purtino, uodegomis mosavo.
Dar kokį pusvarstį pasikrapščius, iš miško kaip iš maišo išlindo: priešais, tarytum didžiausi mūrai, debesys atsistojo; pakilę maž į pusę dangaus, — pilki, juodi, vietomis rausvi, druožėti, sruogoti, o tokie baisūs, — rodos, verda, maišosi, vilnyja vietoje, ir vis dėlto traukiasi, kas kartą aukščiau kyla... Sublizgėjo, suvingiavo žaibas ir vėl, ilgai nutęsdamas, sugrumėjo griaustinis.
— 	Mat, tikrai kyla audra, — neramiai tarė vežėjas ir nebe juokais sukirto arkliams.
Vabalai lydėjo savo gyvąjį maistą dar per laukus, bet jų spiečius kas kartą retėjo; pagaliau visiškai arklius apleido. Jau ir vėjas pūkštelėjęs pasispardydamas nulėkė per laukus. Ir vėl tylu... Oras troškus, tarytum slegia prie žemės. O toli toli, juodųjų debesų linkui, ne tiek girdėti, kiek jausti kaži koks šniokštesys, tarytum ūžesys ar atbalsis kaži kokio triukšmo.
Medžiai, krūmai tyliausiai stovi, nejuda nė lapelis, rodos, būtų by apmirę ar nusigandę. Žolelės ir jų žiedai, prisiglaudę prie žemės, tyliausiai kenčia. Debesys aukštai, rodos, griūte griūva, virsta, maišosi kas kartą arčiau. Vėl suvingiavo žaibas, ir griaustinis jau gana balsu sudundėjo, vėjas papūtė; medžiai, tarytum iš miego pabudinti, sušniokštė, žolelė suvirpėjo. Nuo debesų pusės ėmė garsiai kriokti, ant dangaus, per debesis, pasidarė juodos sruogos, o ten toli miškas papilkavo. Žaibus kas kartą tankiau metė, griaustinis tankiau griovė, vėjas kas kartą smarkesnis kilo. Šniokšdamas net medžių viršūnes ėmė lankstyti, šakas sukinėti, lapus purtinti.
Vežėjas, kai tik žybtelėja žaibas, žegnojasi ir arkliams po kirtį rėžia. Skubėjo važiuoti, bet nežinojo, kur nuvažiuosiąs, nes iki namų dar tolimas kelias. Keleivis neramiai dairosi į debesis ir po apygardą. Vienoje vieškelio pusėje matyti sodžius, toliau ant kalnelio baltuoja dvarelis, bet vis toli nuo vieškelio — nepakabu užvažiuoti nuo audros pasislėpti; priešais vėl miškas. Vėl žaibas ir griaustinis trankiai sutrenkė; vežėjas, net krūstelėjęs, persižegnojo ir, skersai vežimo atsisukęs, kalbėjo:
—	Per tokią audrą negalima mišku važiuoti... Neduok dieve, trenktų į kokį medį pakelyje — galas būtų ir arkliams, ir...
Vėjas kas kartą smarkiau draskėsi. Jau ir lietaus reti, stambūs lašai ėmė pakšnoti.
— 	Negalvok, tik važiuok, — ragino keleivis: — be nerasime kur kokią pastogę...
Bebruzdinant arklius į kalniuką, kaip iš po žemės priešais pakeleivių išdygo mažas dvarelis ar ūkininko vienkiemis. Matyti, pastogė gera, o mūsų keleiviams to ir tetrūko.
—	Aure, aure! — sušuko nudžiugęs vežėjas ir, skersai į poną atsisukęs, botkočiu rodė į dvarelį.
—	Sušveisk tik arkliams ir, nieko nelaukdami, užsuksime į kiemą: šiaip mus permerks iki siūlo.
Vežėjas, šveitęs arkliams po kirtį, dardėjo į pakalnę ir beveizint atsidūrė vienkiemio kieme. Keleivis, iššokęs prieš duris, puolė į vidų, vežėjas, pasukęs į diendaržį, palindo po pastogės. Audra kas kartą smarkiau kriokė, kas kartą didžiau šėlo, lietus tankesnis pasipylė. Žaibai tankiai, maž be paliovos, spigino, griaustinis piškino.
Keleivis, įkėlęs koją pro duris, ypatingą reginį pamatė. Boba — gan stora, raudona, dikta, pilvota, dar nesena, juodakė; stori, juodi antakiai, kurių tarpe, kaktoje, keletas rūkšlių, duodančių veidui piktumo išvaizdą; sijonas striukas, prikyštė raudona; basa; baltmargis, suglamžuotas skepetėlis ant galvos, iš po kurio aplink apie visą veidą juodi, susiraitę plaukai išsidraikę: atsistojusi, išsiręžusi aslos viduryje, ranką iškėlusi, į vieną ir į kitą pusę žegnoja. Aplink ją klūpo papurusiomis galvikėmis mažesnių ir didesnių vaikų krūvelė; vienas vaikas skambaliuką skambina. Ant stalo dega grabnyčių žvakė. Troba dūmų prirūkyta, kvapas kaži kokių sudžiūvusių lapų.
Keleiviui staiga įžengus, visi atsigręžė į duris, sukrutėjo klūpanti krūvelė, kai kurie iš vaikų pašoko, kai kurie ėmė juokties, šnibždėti; didesniosios dvi mergaitės pašokusios sprūdo į kamarą; net boba nustebusi akis pabalino, ranką, kuria žegnojo, nuleido ir, prasižiojusi kažin ką sakyti, žengė arčiau įėjusio. Tik staiga nušvietė žaibas trobą, sykiu griaustinis tirirr, pykš, pykš, trobos langai džin-džin-džin!.. Boba klūpt ant kelių, rankas aukštyn keldama, galvą žemyn lenkdama:
—	Aniolas dievo apreiškė panai Marijai!..
Atsigręžusi į kamarą, piktai sušuko:
—	Poterių kalbėti!.. Ko ten sugyliavote, tarytum karvės į stadalą?..
Keleivis dairosi, netoli durų stovėdamas.
Boba, vėl pašokusi, tarė:
—	Prašom toliau... Tur būt, tamsta pakeleivis? Laimė dar, kad įpuolei po pastogės. — Rankos jai dreba, vos žodį ištarti gali: — O tatai baisi audra tikrai dievo bausmė...
Tik vėjas, atplėšęs langinę, į langą džingt! Stiklai žvangėdami pasipylė asloje.
—	Oje tu mano! — kuo aukštielninka neatvirto boba, šaukia: — Sūdna diena, sūdna diena!
Pro iškultą langą lietus blaškia, vaikai sututėjo į kamarą, vėjas užpūtė žvakę, dagtis dūmais smilko.
—	Mare, Mare! — šaukia boba, — duokš kokį skarmalą langui užkimšti...
O čia vieną grobia — meta, kitą grobia — meta, skepetukas nuo galvos nusmuko, plaukus vėjas draiko; grobė apsiaustą nuo sienos langui užkimšti. Vėl žaibas ir griaustinis trenkė baisiai, rodos, čia pat ant galvos; bobą, rodos, kas meste numetė atbulą į pasienį, apsiaustas iš rankų krito ant žemės.
—	Dievas mūsų gelbėtojas!.. — pasišliedama sušuko ir žegnojosi.
Čia pro langą vanduo kaip iš kibiro verčiasi, svetys, pakėlęs apsiaustą ir sulenkęs jį, užkimšo langą. O boba, akis pabalinusi, sau už galvos nusitvėrusi, meldėsi:
—	Nuo perkūno ir žaibų, ir dūšios neprietelių išgelbėk mus, viešpatie!
Ir atsisukusi į kamarą šaukė:
—	Sprogsite ten sulindusios — žiūrėkite, be nedega kame?
Vėl žaibas nušvito.
—	Vardan dievo tėvo... Viešpatie, viešpatie! Atitolink rūstybę savo! — trypdama po aslą, boba meldėsi.
Dvi basos mergaitės, purvinais sijonais, matyti, ravėjusios darže, papurusiomis galvomis, — viena skepetu dengdamos, kita švarką užsiskreibusi ant galvos, rankomis iš šalių maskatuodama, — po viena kitos, juokdamos, išbėgo per trobą laukan.
—	O, prakeiktosios, išlėkė nuo maldos...
Bardamos ant mergaičių, traukė sau skepetėlį ant galvos ir plaukus po jo braukė. Griaustinis vėl sužvangino trobos langus. Vaikai tarpduryje, iš kamaros, žiopsojo į svečią.
—	Panele švenčiausioji!.. Motina sopulingiausioji, užtaryk už mus! — meldėsi boba, puolinėdama po kertes. — Kažin kame degtukai? Nebedega žvakė... — čiupt, čiupt ant stalo drebančiomis rankomis.
Vėl atsisukusi į vaikus barė:
—	Poterių kalbėti, paršeliai!.. Ak, tu dieve mano...
Rankos dreba. Sugreibusi degtukus, kiek brėžia, tiek nulaužia, niekaip neuždega žvakės.
—	Ko taip tamsta karščiuojies, ko bijai? — apsidrąsinęs svečias pratarė. — Audra jau kas kartą tolinasi, debesys tuojau perbėgs... Kaip staiga užėjo, staiga ir praeis...
—	Je, nebijosi dievo galybės, — apdususiu balsu greitai kalbėjo boba: — beveizint gal viskas į peleną pavirsti... mirtis ant nosies... kaip neginties nuo pikto, nemelsties!
Uždegė atgal žvakę, persižegnojo.
—	Melsties, žinoma, galima melsties, — kalbėjo svetys, — bet prieš audrą ar griaustinį nedidelis ginklas malda; yra tam tikri išradimai, yra įtaisai, kurie nutraukia trenksmus...
Norėjo aiškinti, bet boba pertraukė; susiraukusi, įniršusi, rankomis mojuodama kalbėjo:
—	Viskas niekai prieš dievo galybę, viena malda tegalima ginties ir nuo piktos dvasios... Kad būč nesuvariusi visų ant maldos, — tratėjo boba, — neuždegusi grabnyčios, negynusis kryžiumi šventu — kas žino, kaip būtų buvę...
Sumetė žaibus, griaustinis jau toliau sugrumėjo.
—	Vardan dievo tėvo... Tamsta, matau, katalikas, sukalbėsime maldelę išmelsti geram orui, — braukdama plaukus po skepetėlio ir klaupdamos, tarė į svetį. — Mergos išlėkė kaip kalės, vaikai nedrįsta...
Vėl persižegnojusi pradėjo:
—	Pone karaliau, dieve Abraomo! Dovanok mums oro ramumą, o atitolink audras. — Mušdamos į krūtinę, šaukė: — Susimylėk, susimylėk! Susimylėk ant sutvėrimo tavo!
Pradėjo vaikai kamaroje verkti.
Boba atsisukusi:
—	Liaukitės mušties, rupūžiokai... užmušiu!
Ir vėl varė toliau pradėtą maldą:
—	Kuriuos atpirkai brangiu krauju savo...
Ir taip toliau meldėsi, ir ant vaikų barėsi, ir žegnojosi po kiekvieno žaibo, po kiekvieno sugrumėjimo vis kitokią maldą pridėdama. Po valandos griaustinis toli toli dundėjo, vėjas dar šniokštė, ir lietus lijo, bet ne taip smarkiai bekirto į langus. Boba, truputį nusiraminusi, užpūtė žvakę ir, žiūrėdama pro langą, atsiduso:
—	Ak, tu dieve! Šienas sudžiūvęs buvo į paraką, šiandien būtų suvežę... šmakšt ir sulijo... Pamandravok tu žmogus, kad dievas neprileidžia!
—	Bet su ponu dievu nepasiginčysi, — staiga, atsisukdama į svečią, boba atšovė: — dievas žino, ką darąs. Kaip yra sakoma: kas sušlapins, tas ir išdžiovins. Prašom sėsties... — Braukdama plaukus po skepetėlio ir prikyšte šluostydama stalą ir suolą, kalbėjo: — Mano vyrai su berniuku lėkė dar į pievas pagauti nors vežimėlį sauso šieno, tur būt, lietus juos užklupo... sušlaps kaip žiurkės...
—	Šit ir esame, bet nesušlapę! Ar mes kvailiai lydyties? — juokėsi įeidamas pro duris vyras.
Aukštas, liesas, geltonplaukis, truputį į kuprą susimetęs, akys mėlynos, ūsai maži, rudi, veidas nuo saulės įdegęs; užtat dantys balti, dideli kaip kultuvės, nuolat juos rodo ar reikia, ar nereikia, po kiekvieno pasakyto žodžio vis juokiasi; švarkas ir galva apkibę šapais. Pasisveikinęs su svečiu, tarė:
—	Tamstos arklius liepiau nukinkyti, pastatėme kūtėje, pašėrėme... Dovanok tamsta, bet šį vakarą toliau važiuoti jokiu būdu neleisiu.
Svetys atsikalbinėjo nakvoti, sakėsi nors nakčia parvažiuosiąs namo, nenorįs čia trukdyti, tik audros genamas, kol nusišvies, įpuolęs.
—	Žinau, žinau, — juokėsi šeimininkas, — šiaip nė šunų genamas prie mūsų nebūtumei užėjęs, bet, kad jau užkliuvai, tad ir pernakvosi... trejetas mylių dar iki namų, o lyti gal iki vakaro arba ir per naktį papliaupti...
— 	Kaip tatai tamsta išmetinėji — nė šunų genamas neužkliūčiau... O, mat, lietus tik pabaidė, ir atsidūriau po tamstos pastoge, — teisinosi svetys. — Antra vertus, juk pirmą sykį tepasižinome... Kaip galėčiau, toli gyvendamas, tyčia prie tamstos ateiti? Dabar bus man malonu turėti pažintį...
—	Nedidelė malonė tuščiomis! — pertraukė juokdamos šeimininkas ir atsigręžęs tarė pačiai: — Mamaite, apsisuk mums čia su pusdieniu! Pakeleivis, pakelėje, tur būt, nieko valgyti negavo... ir jo vaikiuką nepamiršk...
—	Griaustinė tebegrumi, kaip čia ugnį kurti... Šaltas valgis nepritinka, — kalbėjo pati, ruošdamos aplink stalą.
— 	Ugnies kurti negalima? — juokėsi vyras. — Kur jau nudundėjo griaustinė! Tatai bijojimas bobos nesvietiškas... Nors ir aš, po teisybės, nelabai drąsus per griaustinę, bet savotiškai...
—	Kaip nebijoti dievo galybės? — staiga atsisukusi, užšovė pati.
—	O kur tu pasislėpsi nuo tos dievo galybės?..
—	Pasislėpti, žinoma, nepasislėpsi. Užtat reikia melsties, kad dievas atitolintų savo rūstybę...
—	Aš per griaustinę visuomet lendu į šiaudus ar į šieną, — pasakojo juokdamos vyras svečiui: — kaip ir šiandien... Matau — kyla debesys, kinkėmės važiuoti šieno, sakau vaikiukui: leisk kumeles į kluoną; patys lindome į daržinę, įsikasiau į šieną giliai... Čia kyla audra, žaibai, griaustinė... Įkišau galvą kuo giliausiai, kad mažiau trenksmo tegirdėčiau, nė žaibų nematyčiau. Išlindau, kaip jau nuslinko, perūžė audra.
— 	Mat, protas — galėtų ir sudegti, trenkus į daržinę! — barėsi pati.
—	Ar ne geriau tamstai bėgti į vidų nuo audros ir lietaus, — įsikišo svetys. — Kad visi bijote, būryje gal drąsiau...
—	Je, bėda, mano pati tuoj ant maldos klupdo, — juokėsi vyras: — jau jos tokia mada — sugrumėjo griaustinė, tuoj visokios maldos, smilkymai, žegnonės... Visuomet meldžiasi, o griaustinės dėlto nenusuka: jeigu užėjo, ir užėjo...
—	Manai, dėl nusukimo reikia melsties? — tarė pati, akis pastačiusi. — Reikia melsties, kad dievas saugotų nuo nelaimės, ugnies arba nuo mirties. Antra vėl — malda, kryžiumi šventu ir visokiomis šventenybėmis reikia ginties ir nuo piktos dvasios, nes per griaustinę pikta dvasia, by kokiais pavidalais pasivertusi, prie žmogaus lenda.
—	Argi kuomet kas matė piktą dvasią? — nustebo svetys.
—	Et, bobos tik visaip beplepa, — numojęs ranka, šeimininkas juokėsi.
—	Je, beplepa! — šokosi pati. — O Jokymienė ar nematė tikrai? Sako, perkūnija kad piškina, kad griauja, tranko, audra šėlsta, dangus su žeme susimaišė... Sako, trobos durys girgžtelėjo, nematyti, kiek prasivėrė, kiek ne, tik sako, didžiausias, rudas katinas styp, styp nuo durų ir palindo po stalo — tiek jį ir tematė. Paskui, sako, išieškojo visus pašalius, visas kerčias, palovius išbakaravo; visi matė, kad palindo, o niekur nė balso katino neberado. Ar tatai ne pikta dvasia nuo griaustinės slapstėsi?
— 	Argi perkūnija tranko velniukus? — juokėsi svetys.
— 	Žmonės šneka, kad tranko, — juokėsi šeimininkas. — Sako, per griaustinę velniukas tankiausiai po pelkes ar pievas ribomis laksto; pagaliau piemenis persergsta, kad per griaustinę nestovėtų pievose ant ribos.
— 	Taip tik šneka, bet kažin ar yra kas velniuką matęs, — ginčijosi svetys.
— 	Kaip tatai nėra matęs! — šokosi pati ir, mojuodama rankomis, pasakojo: — Mano dėdės bernas anais metais ėjo į pievas arklių žiūrėti, o pievos buvo šlapios — pelkės, kempynės. Jam arklių beieškant, bebraidant, pakilo audra, griaustinė, lietus; namai toli, nėra kaip begrįžti, taigi brenda toliau. Čia lietus pila, perkūnija piškina, žaibai tviska. Žiūri — pelkėje oželis mažas, žilas, sušalęs, permirkęs, prie kelmelio prisiglaudęs, drebėdamas me-e, me-e bliauja. Nabagėlis oželis, sakąs, mat, nuo bandos pasiliko! Gailėdamos paėmęs, po pažasties pasibraukęs, ploščiumi apsisiautęs, guodžiodamas glostąs: „Oželis maželėlis, paklydai.“ „Aš ne oželis, aš velnelis“, atsiliepęs nešamasis. Tas nusigandęs kaip tėkš tą oželį į pelkę — tuoj perkūnija pykšt į tą vietą, kur metė, sako, kad ėjo su viesulu per mišką, nuūžė, nudūmė, net medžius ištratino!.. Ne tik matė, bet, matai, dar ir pasisakė.
Pabraukė ji plaukus po skepetėlio ir nusišluostė seiles.
— 	Gal tas bernas tyčia sumelavo, pagražindamas savo kelionę ar pasigirdamas? — vis netikėjo svetys.
—	Kam čia turi meluoti? — net pritūpdama ginčijo boba. — Ne vienas yra matęs, ką čia šnekėti: tas oželį, Jokymienė katiną matė, o Pelekso nabašninkas nemelagis buvo, senas, dievobaimingas žmogus — o kaip pasakojo apie rudą šuniuką dvaro klojime?
—	Et, ten kitas dalykas, — pertraukė vyras, — ten ne nuo griaustinės, greičiau ten pinigai vaidinosi... durniams pasirodė.
Juokėsi.
—	Ar nesakė, kad ir griaustinė grumėjusi, — ginčijosi pati, net kumščiu į stalą sudavė.
—	Kaip ten buvo, kaip pasakojo? — klausinėjo svetys.
—	Seniai tat, jau kitą sykį, kol baudžiava tebebuvo, spragilais tebekūlė, nė po dvarus dar mašinų neturėjo, — pasakojo, vis juokdamos, šeimininkas. — Viename dvare gaidykstėmis kūlė, žinoma, spragilais. Lažininkai kūlėjai susirinkdavę iš vakaro į klojimą, — gaidykste braidyti toli nepakabu, — pašnarpšdavę čia pat, nors maža, by tik ne nakčia grabalioti. Vieną vakarą susėdę dar aplink pečių papypkiuoti. Sako, tyki naktis, šilta, pakraščiais dangaus debesys, žaibuoja ir toli griaustinė grumi...
—	Ar matai, ar aš nesakiau? — pertraukė pati.
—	Mums bešnekučiuojant, sako, — tęsė šeimininkas, — tik iš kaži kur atsirado rudas, nedidelis šuniukas, tarp mūsų sukasi, raitosi, visi matome; ir šen, ir ten lindęs, vis po kojų painiojasi. Mes ciu-ciu, ciu-ciu, šunelis... grobstome, grobstome, už ausų ir už uodegos capt, capt. Vienas nori nutverti ir kitas nori, tik rankų tarpe ir išnyko. Nei prie durų, nei prie langiuko nė iš tolo nepribėgo, čia pat rankų tarpe pranyko, ir gana. Kiek su žiburiu ieškoję, visas kerčias iškratę — nebeliko, kaip į ugnį prapuolė. Kad būtų nusimanę kokiu pagaliuku jam užrėžti, kaip sukinėjosi po kojomis, ir būtų pabirę pinigai. Kvailiai nežinojo ar nepastebėjo, — juokėsi šeimininkas.
—	Kaip sau norite, taip aiškinkite, pinigai ar ne pinigai, — trypinėdama po aslą, kalbėjo pati, — o per griaustinę velniai laksto, ir gana. Lindo kur į trobą ar kitą pastogę, tuoj ir trenkia perkūnija į tą vietą... Per ką sudegina?..
—	Kaip aš čia įpuoliau nuo lietaus, tur būt, tamsta mane velniuku palaikei? — juokėsi svetys.
—	Ne, velniukai nepasiverčia į žmogų, retai kuomet; per audrą tankiausiai — katinas, šuo, ožys ar kitas koks greitas gyvulys pasirodo. Šit dabar kieno čia darbas buvo mūsų langą iškulti? — rodė šsimininkė iškultąjį langą: — kad nebūtų užkirstas jam kelias, tikrai būtų įpuolęs į vidų. Bet čia grabnyčia dega, čia švęstomis žolėmis prismilkyta, švęstas skambaliukas skamba... nerado vietos judošius.
Šeimininkas, pamatęs iškultą langą, priėjęs, apsiaustą išsitraukęs, ėmė žiūrėti, priežastį rodyti, jog netvirtai buvusi langinė prikabinta — vėjas atplėšęs, daužęs į langą ir iškūlęs.
Paskui, pradėjus valgyti, kalba į kitą pusę nukrypo — apie ūkį, blogus metus, samdininkų brangumą, gyvulių pašarą ir t.t. Kalboje boba vis ginčijosi, visur savo viršų rodė. Matyti, labai energinga: tvarkė, šeimininkavo, vaikus ir šeimyną varinėjo, barė, kiekvienam užduodama darbą, visur tvarkos prižiūrėdama, pagaliau ir patį šeimininką valdė. Tas žmogelis, lėtesnis, nenorėdamas, matyti, vaidyties, visur jai nusilenkė.
Pasivaikščioti nei svečiui ūkio parodyti negalėjo, nes lietus neperstojo lijęs iki pat vakaro. Svetį su šeimininku paguldė galinėje kamaroje, o patys — šeimininkė su šeimyna ir vaikais — apsibardami troboje giedojo karunką. Šeimininkas su svečiu, kamaroje taisydamos gulti, dar šnekučiavo. Naktis sutemo tamsi, vėjas nuščiuvo, lietus nustojo lijęs, tik nuo stogo ir medžių šakų vandens lašai tebepakšnojo.
Svetys, atsiminęs pirmąsias kalbas, paklausė šeimininką:
—	Argi tamsta tiki žmonių kalbomis, jog velniukai vaidinasi?
—	Visiems plepalams, žinoma, negalima tikėti, bet kartais atsitinka navatnų atsitikimų... galima manyti, jog tatai velniuko painiavos. Sykį ir mane, kaip žmonės sako, yra velniukas vadžiojęs...
—	Argi? — nustebo svetys. — Bent papasakok tamsta...
—	Ne taip labai seniai, kokios dvi dešimtys metų atgal, tarnavau Džiuginėnų dvare pas Telšius. Ponas važiavo į Zdoniškės dvarą į svečius, paėmė mane kaip vežėją. Tas Zdoniškės dvaras netoli Biržulio ežero, ant kalno. Laukai antroje dvaro pusėje kalnuoti ir sausi, o čia nuo ežero pusės, maž nuo pat dvaro, tęsiasi pievos, kaip tik akys užmato: pelkės, klampynės, dumblynės, krūmai pagal viso ežero išilgai; nei ten žmonės, nei gyvuliai negali išbraidyti. Kur truputį kalniau, piauna šieną, pradžiovinę meta į žagus, nes kol nepašąla, negalima vežti. O kur lomesnės vietos, taip sau dykos pelkės tykšo. Stebėdamos į tas pievas, sakau: „Ančių, ančių turi būti čia aibės...“ — „Kaip purvo yra čia ančių!“ sako dvariškiai. Rytą, anksti pašokęs, pasigrobęs virėjo šaudyklę, lekiu tų ančių tykoti. Šaudyti, nesigiriant, šaudau gerai — retai kuomet nepataikau. Rytmetys tykus. Tiesa, girdėti po pelkes pliauškinasi, kvarkinasi antys. Vaikštinėju papelkiais, užsidaręs šaudyklę, žvalgausi, kur čia prie jų prislinkti, tik žiūriu — priešais zuikis pamažu kemėšt kemėšt už kelių žingsnių ateina. Aš susidėjęs pliaukšt, tam kaip nieko nejaučiąs, kemėšt kemėšt į šalį... Aš iš antros pliaukšt! Atsisėdo, dar pasiklausė ir nuėjo. Kad tave šimtas vilkų, nusispioviau, čia nepavyko!.. Išvaliau, iššluosčiau šaudyklę, užsidariau ir vėl slenku prie ančių. Perėjau kokį varstą papelkiais — vėl zuikis tas pats ateina priešais. Na, palauk tu, manau sau, padėsiu aš čia tave! Susidėjęs pliaukšt! Taip arti prisileidžia, net zuikis dūmais aprūko. Žiūriu — strakt atsisėdo ir ausis pastatęs klausosi. Aš artyn, tas pastrykt, pastrykt, ir eina į šalį... Aš vėl susidėjęs iš antros pliaukšt į kitą šoną — zuikis anė krust... Pamažu sau ir nušokavo. Mano net rankos dreba iš apmaudo. Slenku toliau, brendu į pelkes prie ančių. Po valandos vėl tas pats zuikis beateinąs.
— 	Iš kur tamsta žinojai, jog tas pats? — paklausė svetys.
—	Kaip nežinosi, kad znaimus — vienas šonas pilkas, sausas, o antras šonas juodas, purvinas, rodos, į durpynę buvęs įkritęs. Pirmą sykį ir antrą, ir trečią, ir vis tas pats — vienu purvinu, juodu šonu, ir pusė galvos taip pat juoda, rodos, purvina... vis tas pats. Dar daug sykių jis man po kojų painiojosi... Ateis iš lauko pusės, sausąjį šoną man atsukęs, ir nueis į Dumbres; po valandos vėl iš tos pačios ateis ir nueis į Dumbres. Aš vis po du šūvius supilsiu, ir nieko. Taip aš į jį šaudžiau, kiek tik parako turėjau — gal kokias dvi dešimtis sykių aš į jį pyliau. Rodos, reikėtų jam ir kailį sušaudyti, ir kaulus sutrupinti, o jis eina sau sveikas ir kas kartas gilyn į Dumbres mane veda. Baigiu jau paraką, paskutinį užsidariau. Nusispiovęs einu namo, dairaus, kad aš į tas Dumbres taip toli įbridęs — vos tik bematyti dvaras. Per klampynes, dumblynes išsikasiau, kad tave šimtas vilkų! Netoli dirvos, tik iš klano dvi antys purst pakilo; aš į vieną pliaukšt, ta plept nukrito, į antrą pliaukšt, ir ta nukrito. Susiėmęs nors tiek, parėjau, radau jau visus po pietų, o tai buvo nedėlios dieną. Mat, aš per visą sumą tą zuikį šaudžiau. Ėmiau pasakoti dvariškiams, kaip mane vienas zuikis vadžiojo ir niekaip jo nenušoviau. Visi ėmė juokties: „Dumbrių dėdė, Dumbrių dėdė tau pasivaidino; tas ne zuikis, bet velniukas buvo, mat, gaišino tave, kad nenueitum į bažnyčią.“
—	Dėl ko tą velniuką Dumbrių dėde vadino? — klausia svetys.
—	Kad jis tose Dumbrėse visuomet gyvena. Sako, daugumui žmonių tekę jį sutikti. Visokiais pavidalais vaidinasi: kita boba mačiusi ponaitį batuotą, baltomis kelnėmis, juodu švarku, skrybėle ant galvos, piemenys matę žilą ožį — atėjęs prie bandos iš Dumbrių; vis tas pats Dumbrių dėdė...
Šeimininkas pasakodamas ėmė snausti. Svetys nustojo jį kalbinęs — vienas galvojo apie velniukus. Tur būt, ir sapne jam velniukai prisisapnavo.

