Nebeatminė Jonelis, kada jis pradėjęs pas svetimus tarnauti. Jo tėvelis dvare kumečiu, vaikų daugybė, o duonos mažai. Jonelis vyriausias; kai tik prakuto, tuoj išleido pas ūkininką kiaulių ganyti. Toks dar maželėlis... Kiek šalčio, kiek alkio, kiek sulijo, sušlapo, o dar kiek sykių į sprandą gavo arba su pančiu smūgių, to viso nė į jaučio kailį nesurašytum. Taip Jonelis metas nuo meto, diena nuo dienos vargo.
Sykį pasitaikys geresnė šeimininkė: drabužėlis Joneliui bus švaresnis ir duonelės neginama, pieno lašelį ar mėsos kąsnelį kartais pakiš. O kitur šeimininkė — kokia ragana: negana gero kąsnelio Jonelis nemato, dargi nė duonos nėra iki privalgant, o drabužėliai — neduok, dieve! Sustyrę, šunies neperkandami, visokio gyvio privisę, o iš galvos Joneliui net per ausis byrės. Kentėjo šiaip taip, vargo nuskurdėlėlis, kol tik neužsimanė išmokti raštą skaityti, — tuomet atsivėrė prie vargo dar ir širdelės skausmas. Prasidėjo viskas iš to: vieną sykį šeimininkė parvežė iš prekymečio elementorių ir, duodama Kazeliui, pasakė:
—	Na, Kazeli, mokysimės skaityti... Jau septintus metus baigi; laikas nors raides pažinti.
Kaziukas ėmė elementorių sklaidyti. Jonelis, artyn prilindęs, pamatė neapsakomas grožybes: ir žmogų, ir gužutį, karvelį ir kiškį, lapę ir šuniuką... O tos raidės papaišytos — tokios juodos ant balto, aiškios, didelės. Joneliui net akelės žibėjo, bet prie elementoriaus ir piršto prikišti nedrįso, tik akis įsmeigęs iš tolo žiūrėjo, net akelės jam slydo.
—	Ko čia nosį prikišęs vėpsai? — subarė Jonelį šeimininkė. — Ar neisi prie darbo?..
—	Bėk, įleisk kumelę į kūtę, — pridūrė šeimininkas.
Jonelis, užmiršęs ir į klumpius įsispirti, basas nutarškė į diendaržį, bet nematė nei purvo, nei kumelės ėdžių, taip galvoje ir akyse mirgėjo tas Kaziuko elementorius. Parbėgęs atgal, šoko prie Kazelio, patyliais jam prižadėjo atiduoti dėžutę, tuščią nuo degtukų, kad tik jam leistų sykiu į elementorių žiūrėti, bet vėl šeimininkė prabilo:
—	Jonuk, bulvių skusti vakarienei... Bene tau čia vėpsoti...
Joneliui tvinktelėjo skausmu širdelė, kodėl ne jam vėpsoti? Bet greitai šoko bulvių skusti, manydamas suskutęs vėl gretintis prie Kazelio. Skubėjo, skuto, taškė į vandenį, metė bulves, net aslą pritaškė.
—	Kas čia tavo per darbas, — vėl barasi: — skusk žmoniškai, negręsk taip bulvių, gausi į kuprą...
Suskutus bulves, kiti paprasti darbai Joneliui atsivėrė: kiaules liuobti, karves pagirdyti, žabų, vandens prinešti. Kur tik Jonelis ėjo, ką tik dirbo, vis tas elementorius jam akyse stovi, o vakare nė užmigti nebegali: rūpi jam, kai tą Kazelį mokys raides, ir jis stebėsis, gal nors vieną pažins... Bet kuomet pradės mokyti? Ilgainiui atsibodo Kazeliui elementorius sklaidyti, metė ant langų, suolų. Tuomet pagrobęs Jonelis, viską užmiršęs, akis įsmeigęs, į raides stebėjosi, kol tik šeimininkė, iš nagų ištraukusi, nesubarė:
—	Paršeli! Imkis darbo... Žabų nėra, vištos nelesintos, asla nešluota... Vėpsos čia...
Kelintą dieną ėmė šeimininkė Kazeliui rodyti elementoriuj raides; Jonelis prilindęs stebėjosi: A — išsižergęs, ant dviejų kojų stovi; B — drūtas, su dviem pilvais, kaip Zenkaus Magdė; i — su kepure, kaip Galinio piemuo; O — kaip pilnas mėnuo, U — kaip kubilas. Jonelis dedasi į galvą ir atmena vardus, o Kazelis paleido gerklę kriokti, nenorįs mokytis. Motina jį pastūmė šalin ant Jonelio.
— 	Kitas vėl žioplys... Varvink čia seilę... Nematai, kad laikas girdytis? — bardamasi užkišo už paveikslo elementorių. Kitą dieną šeimininkė išeidama liepė Joneliui vaikus prižiūrėti, mažąjį pasupti. Tas prisirišęs virvutę prie lopšio, atsisėdęs su koja supo, sykiu elementoriuj žiūrėjo raides, stengdamasis prisiminti jų vardus. Netikėtai šeimininkė užklupo; nuo pat durų jau ėmė šaukti:
—	Ką tu beišsimanysi su koja vaiką tintaluoti... Nepasupsi, mat, gerai...
Ištraukusi iš nagų elementorių, rėžė Joneliui per pakaušį ir įmetė į skrynią.
—	Tokiam snargliui dar bereikia.
Skaudu, skaudu Joneliui ne tas smūgis į pakaušį, bet tie skaudūs širdelei žodžiai: „Tokiam snargliui dar bereikia...“
Nuslinkus skausmui, Jonelis nusprendė, kad, kai mamaitė paims jo algą, būtinai turės jam nupirkti tokį elementorių. Vasarą ganys jau bandą ganyklose, niekas nebeplėšys jam iš nagų... O skaityti būtinai turi išmokti... niekas nieko jam nebepadarys, mokės ir daug skaitys.
Vasarą bandą gano ir elementorių savo naują turi, tačiau ne taip sekasi, kaip tikėjosi.
Pirmiausia iš namų turi labai slėptis, nešdamas elementorių. Šeimininkė barasi, jog, įsispytrėjęs į raštą, pagriebdins gyvulius arba gulins ant vietos, karvės užtruks. Žada Joneliui gyvam kailį nudirti. Ganyklose nėra kam raides parodyti. Prašo Galinio Taduko, kurs per žiemą mokykloje buvo. Tas atšauna: „Per žiemą jau man paėdė tas raštas, dar, mat, vasarą aš beskaitąs... kad tu nesulauktum!“
Kiti piemenys vėl rengiasi sudraskyti elementorių, kad Jonelis nemuša su jais kortomis „vežimo“.
Jonelis, pasislėpdamas už krūmų, žiūri į elementorių. Visas jau raides žino ir vardus atmena, tik viena tokia sunki, stovi ranką iškėlusi, koją atspyrusi, vardo jos niekaip neatmena. Laimei beateinąs prie arklių Vincas. Jonelis pašokęs prašo:
—	Pasakyk man, kaip ta raidė vadinasi?
—	O kitas pažįsti, mulki?
—	Mažne visas, tik tos nežinau...
— 	Na, tai ta vadinasi — ka, ka, ka, — susijuokė Vincas ir sykiu taip skaudžiai Joneliui ausį nusuko, kad ta net paraudo, kaip musmiris. — Dabar atminsi tu, nelaižytasis verši.
Nuėjo Vincas švilpaudamas, o Joneliui nors ausis peršėjo, net ašaros tryško, bet džiaugėsi K pažinęs.