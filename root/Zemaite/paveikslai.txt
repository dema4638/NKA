Lietus ir lietus per kiaurą dienelę! Tarytum, niekad nebebus giedros: apsiukęs, apsiniaukęs dangus iš visų pusių, vėjas vakarinis debesis dumia ir dumia į rytus — lekia smulkiais lašais vilnydami lietų; nors smulkus lašai, bet teip sodrus, juog żemė visa pasriuvo vandeniu, ant smiltyno labai giliai smunka pėda; aut velėnos tuojau padrėko, o ant kieto, suvażinėto żvyryno tvaksojo klanų klanai, ant kurių pluduriavo burbulai; kur lomelės — vienalyte vanduo tyvalioja.
Tokioj darganoj nė ant oro paukšteliai neskrajojo, kiutojo papurę, kur po šlapiu lapeliu palindę; naminės vištos gunżės į pastoges, tik su didżiu reikalu — ant kutnojimo gaidżio prie slieko — brido pasikaišiusios; balandżiai sulindę į čiukurą burkuodami pešėsi ir bučiavosi. Antims tai berots gadynė: kvarkdamos, purvinos, šlapios kumpinėjo, skubėjo iš vieno į kitą klaną, kiekviename turšėsi ligi pat akių.
Žmonės darbininkai negalėjo darbuotis po laukus, kiekvienas pastogėj išrado sau šiokį tokį knyburį; tik kur ne kur matyti vyrai pasiraitę braido apie arklius su pančiais, brizgilais. O tie piemenėliai-vargdienėliai — jiems nepaguodos nėra — sušlapę, sušliurę čiużinėjo apie savo bandelę.
Vakarop vėjalis truputį nuščiuvo, lietus praretėjo, nuslinko debesys į rytus; vakaruose, pakraštyj debesų raudona saulelė leisdamos atsiveizėjo priešais antrame pakraštyj dangaus — aiškus kampas orarykštės pasirodė; ant valandėlės nušvito visi pašaliai. Netrukus saulelė użkrito uż miško, orarykštė išgaišo; progydruliais kur ne kur żvaigżdelė spiktelėjo. Piemenėlis subirbino birbynę, bandelės barškalai ant namų barškėjo.
Sodne medżių šakos nulinkusios varvino vandenį nuo lapų; pukštelėjus vėjui sukrutėjo medżiai ir vanduo nubiro lašais ant smiltinuotų takelių. Sodno gale nuo šiaurės dvi tankios eglinės eilės, tarpe kelias nugrėbstytas ir smiltims išbarstytas, o nuo šiandienykščio lietaus truputį pabliuręs. Gale tos gatvėm tankiame keryne suolelis, o priešais ant stulpelio apskritas akmuo użmautas. Ant to suolelio tankumoje sėdėjo jauna mergelė ir graudżiai verkė.
Mėnuo patekėjęs, pasilenkdamas pro debesius żiurėjo per tarpus šakų, tarytum norėdamas paklausti: „ko tu mażele verki?!..” Vėjas pukšnodamas stačiai jai į veidą, draikė ant kaktos gelsvus plaukelius, tarytum, norėdamas atvėsinti raudonus skruostelius, użkaitusius nuo rietėjimo ašarų. Krutinė jos kilsavo skausmu ir giliais duksėjimais; rankeles sunėrusi nuleido į skreitą; żiedras akeles, storai ašaruotas įdurė tolyn, tolyn — į żarą; bet nė żvaigżdelių tenai spiksančių nematė. Gilmėje jos omenės stovėjo gyvai paveikslas vyriškio sudarios stovylos, su garbiniuotais plaukais, żiedrioms akimis, rausvais usais ir barzdele — apie jį nuoširdżiai mergelė dumojo.
— „Kelintą vakarėlį laukiu čia ligi vėlumo? jo kaip nėra, teip nėra!... Iš pradżios visuomet pirmutinis manęs laukė, arba atbėgusi tuojau pajusiu be įšokant per tuinus — apsikabinęs karštai prispaus prie širdies, arba atsiklaupęs priešais po vieną pirštelį rankų išbučiuos; o tų żodelių jo meilums!... Niekad neużmiršiu kaip sakė: „Zoselyte, tu mano širdelyte! uż viso svieto grożybes grażesnė, uż visas brangybes tu man brangesnė, uż visas saldybes mano širdżiai saldesnė, uż visas żvaigżdeles ant dangaus skaistesnė; be tavęs negaliu gyvas buti, vienos dienelės neišturėčiau tavęs nematęs, tu mano širdies dżiaugsme! kaip aš tave myliu neišpasakytai ir mylėsiu ant amżių!... Jeigu aš tau meluočiau, sakė, kad mane toj valandoj perkunija nutrenktų arba kiaura żemė prarytų, tegul gyvas į peklą krisčiau“. żegnojosi, Dievo vardo šaukė, brostvas bučiavo. Kaip-gi ne įtikėti tokioms prisiegoms, kas galėtų ir pamislyti, juog tai gal but melagystė ?!“...
Sušnabżdėjo šakos, Zosė, kaip iš miego krustelėjo, apsiżvalgė — nėra nieko!... Vėl apsipylusi ašaroms duksavo.
„Dievuliau brangus! kur aš dabar dingsiu, jei jis pames neims manęs?! Lenkiasi dabar ištolo, negaliu nė pasakyti juog kas vakarą čia jo laukiu... Pirmu vienu pażvelgimu, mirktelėjimu susipratom, o dabar nė żodżių mano nebesupranta... Gal ko pyksta?!... Gal aš kuo jam nusidėjau?!... Bet kam teip reikėtų mane varginti, mano širdelę gildyti? Ar gi negalėtų stačiai man išrugoti, jei kas nepatinka; ar gi aš jo neklausau?... Użgynė man šokti, į susirinkimus vaikščioti, nedainuoti, pagalios nė šnekėtis su nieku neleido — visko klausau, kiekvieną użsakymą išpildau, per tai visi pradėjo juoktis, pirštais į mane rodyti... Neżiurėčiau nieko, kad tik jisai mylėtų... Bet nelaimė mano! matau — jo meilėje jau didelę atmainą“....
Mergelei ašaros kaip żirniai rietėjo. „Perspėliojo, teisybė, mane ponia ir gaspadinė, kad neużsitikėčiau nėkokiam vaikinui; lindo keli jau pirma, pagaliaus ir patsai ponas lindo: kur użpuldamas grobstė, bučiavo, dar ir į ranką nesykį, bet nuo visų laimingai atsikračiau, nes nė vienas ne įsmigo teip giliai į širdį; o Topylis nors nė vienai mergai netinka — visos jį peikia, ir aš pati girdżiu ir matau, juog keikunas ir użsispyrėlis, dėlto nieko — mano širdelę kaip su reteżiu prikaustė prie savęs? Tegul visas svietas šauktų, juog nebus jisai geras pačiai, neżiurėsiu nieko, kad tik imtų; stengčiaus iš visos išgalės nulenkti, slaugyti, klausyti o mylėti begalo; ir jis mane tada mylės. Nors neturtuose vargčiau, visoko netekčiau, bado pasiekčiau, pataikysiu vis nukentėti, jei tik jį mylėti galėčiau....
Mylėti — dumojo mergelė — kas man użgįs mylėti?! Nor ir pamestų jisai mane, aš galiu jį širdingai mylėti!... Bet kur man reiks dingti pamestai?!... Matušėlė kaip man yra sakiusi „dabokis vaikeli! Jei tu kaip pasidarysi nesirodyk man nė ant akies! išsiżadėsiu tavęs ant amżių!“... Nepriglaus, nepasigailės matušėlė, nė pasiskųsti jai negaliu. Pulčiau prie ponios — ir ta atstatys, tuojaus išgįs, sakys: „ko ne klausei manęs?“ kur gi tuomet dingsiu?!... Nieko neveiksiu, niekur globos negausiu, jei bent smertis susimylėjęs greičiau prispėtų“...
Sukliko pelėda ant pat galvos mergelės; baisiai nusigandusi pašoko ir neatsižvelgdama nubėgo namo.


Šiltame prikvėpintame kambaryje, su išmuštomis puikiai sienomis, stovi apskritas poleruotas stalas viduryj blizgančios aslos, apstatytas į ratą minkštomis linguojančiomis kresėmis; ant vidurio stalo lempa šviesi, kaip saulė, nuleista nuo lubų, kybo ant žibančių retežių; pusė stalo apmesta pluokštais laikraščių; atsisėdęs gale vieną lakštą skaito ponas. Čiupra jo stačia, juoda, spindanti, kaip susmaluota, akys didelės, kaip vabalai: jei į ką pažiurėjo — kaip su jiešmais perdurė. Vyras — jaunas raudonas, suraitytais usais, linksmo veido, gražios stovylos.
Ponia teipogi skaitė. Baltai raudona mėlynakė, geltonas karčiuks garbiniuotas, papurentas ant kaktos, eilia żaibuojančių akmenaičių, auksu sumazgyta, spinduliavo po jos kaklu, kreizuoti, išpustyti rubai verżė liemenį; mażiulėlis laikrodėlis ant aukso reteżėlio kybojo ant krutinės; ant rankų teip gi użmautos auksinės rinkės. Veidas jos nors storai apdulkintas baltais miltais, vienok nurodė daug vyresne uż poną.
Dvi mażos panelytės papuoštos kaip lėlytės bovijosi, ritinėdamos ant stalo auksinius żiedus, jas dabojo nebejauna jau auklė. Mażoji pradėjo każiko verkšlenti; ponia pasiżiurėjusi į laikrodėlį tarė auklei:
—  Laikas panytėms jau gulti, veskis į miegamajį kambarį, użdegk żaliają lampą, pašaukk Zosę — tegul pataiso joms patalynę.
—  Kasżin kaip tą Zosę reik prisišaukti: ašarojo, šniurkščiojo visą popietį, o vakare każikur prapuolė, tur but użmigo kur įlindusi; bepigu jai, o man nė valandėlės pailsio nėra, turiu buti, kaip prie saito pririšta.
Nuėjo auklė, bambėdama, vienu vaiku nešina, antru vedina. Ponia, surinkusi żiedus, susimaustė ant rankų ir atsisėdusi šnekėjo:
— Vienos nelaimės su tomis mergomis! Kaip ir ta Zosė: ligi šiol berots negalima buvo atsigėrėti jos darbštumu, o dabar suvis pasileido: liepk ką dirbti — żiurėk kitką bedirbanti; šaukk paduoti ką — żiurėk kitką beduodanti; susimaišiusi, kaip pusklaikė, tarsi, įsimylėjusi, tur but kas nors apsuko jai galvą arba suvisu apgavo. Prakeikta tų vyrų mada! — vedęs ar ne — prie jaunų mergų kimba, kaip smala prie tekinio: ir patys jas išpaikina.
Tai sakydama, tėmyjosi, kokį įspudį padarys jos kalba ant pono. Tas beskaitydamas jau pradėjo švypsoti, metęs popierą, galva kinknodamas ir į pačią żiurėdamas, juokėsi:
—  Ciapa, tu ciapa! — sako į ponę
—  iš pirmo tavo żodżio supratau, ką tu nori sakyti. Lygini mane prie tokios šiukšlės! Ant to steigdamas, ar gi ąš nerasčiau kiek tiek vertesnės; bet aš netoks żmogus, — man to nereik! Šimtai mergų nors grażiausių te voliojas man po kojų, nė viena neprikibs, nė iš kelio manęs neišves. Ar nevalia ant juoko pagirti katrą grażią?! Bet ištiesų, kad pradėtų katra lįsti, maučiau į żandą, net apsilaiżytų!
Juokdamiesi abudu pouai bučiavos. Patraukė skambalą — ant to balso tarnas, augštas padoras vaikinas, įbėgęs paklausė:
—  Ką ponia liepsi?
—  Zosę šaukiau, ne tave — tarė ponia.
—  Nėra jos:  auklė šaukė, niekur neprisišaukė, tur but nulėkė pas Topylį — juokdamasis użbaigė tarnas.
Ponas į tarną akis įdurė. Ponia dyvydamos paklausė: — Ką? Zosė pas Topylį laksto? Ką tu čia plepi.
—  Teisybė, ponia! įsimylėjo merga, prisikabino be malonės prie to vaikio, rėkdama, kaukdama paskui jį laksto; tas nė atsikratyti negal.
Ponia, kraipydama galvą, užsidegė žvakę ir išėjo.
—  Gali eiti gulti — pasakė ponas tarnui, ir pats išėjo.
Ponas, eidamas karidoriu, subarškino į vienas duris: „Esu” atsiliepė viduje.
—  Įnešk man šalto vandens.
Paliepęs ponas įėjo į kitą kambarį; įkandin paskui jį įnešė Zosė vandens stiklą; pastačiusi ant stalelio, spėriai grįžo atgal. Nutvėrė ponas į glėbį bėgančią Zosę, greitai tylomis kalbėjo.
—  O, tu melagėle! sakei „nemylėjau ir nemylėsiu nė vieno”; Topylį mat gali mylėti, o manę ne! bent pabučiuok!
Zosė sukdamos kaip stums poną į krutinę nuo savęs, net pasišliejo.
—  Salin!—sušuko — ne man lygus esi ir ne kibinėkis! Ne sykį sakiau! O kad tu neliausi, tuoj pasakai! po niai!
—  Cit, tu ożka! Tylėk! — draudė ponas Zosę išlekiant pro duris. Patsai użsidegęs żvakę nuėjo apżiurėti savo vaikų. Każiką patyliais pašnibżdėjo auklei, ta nieko neatsakydama, palinkčiojo tik galva: „gerai, gerai!”
Ponia sėdėdama prieš didżiausią zerkolą, vyniojo plaukus ant popierėlių. Zosė taisė patalą. Ponia pirmoji prašneko:
—  Niekados nesitikėjau, kad tu bumei tokia paleistuvė, kaip dabar persitikrinau. Ar gi tau negėda lakstyti pačiai pas vyrus? laimė dar kad ponas neużsiimąs su mergomis; o kad tik bent ant juoko pakibintų, paskui nebeatsikratytų. Begėdės! Paleistuvės! Dar sykį išeik tu vakare — tuojaus išvarysiu nuo savęs, arba apskųsiu tavo motinai, išgirsi tu, ko negirdėjusi, kaip išpers gerai tau kailį, tuomet nė vaikiai nebeużstos. Ji prašė manęs valdyti tave; o kad tu neklausai, tesiżino, pati tevaldo! Ką tu mislyji jieškoti sau nelaimės? Vaikis tave greitai apjuoks, labiau toks, kaip Topylis: akyls, buvuol’s, padorus — ne tau lygus, nė jisai tave paims. O kur tu paskui dingsi, kas tave priglaus? Katrą tu pakaltįsi, tas paniekįs tave ir ką tu jam padarysi?! Kiekvienas tave pačią pakaltįs, niekur globos negausi, niekas nepasigailės, nės po teisybės, mergos visada yra kaltesnės, ne kaip vyrai....
Ponia šnekėjo ir šnekėjo vis tą patį, nors Zosės senei nebebuvo.
Ta, apėjusi savo darbus, użsidariusi kambarėlyje, krito kryżium prieš Dievo muką, ir gailiai verkdama šaukė:
— Dieve mielaširdingiausis! priimk į juodą żemelę, suvalyk, użdengk mane nuo svieto akių, gelbėk nuo lieżiuvių piktumo, šią pat naktelę atimk mano gyvastį!...


Stonėje, veżikų kambaryj, susirinkę dvariškiai kortas lošė — iš piningų, iš butelio, tų nebetekus iš brieżiukų; pakyrėjus, metę kortas, juokavo.
Użteks, pakako jau kortos! — sakė medinčius, bepigu butu negrįżti su mokančiais, o jus nė vienas nemokate. Ot, kaip aš buvau prie kniazio Bybikovo, budavo susimesime ant kortų, użsikaisime samavorą — cukriaus, romo ligi soties — uliavosme, duosime garą per kiaurą naktį; įeis ir mergos — siuvėjos, pakajavosios įsipuošiusios — tai moja pačtenija! Kad prie manęs kibo! kaip muselės prie medaus: viena „panie Teopyl!” kita „panie Teopyl!”
Vienas vaikinas pusbalsiai pamietavo: — viena „pantofel!” kita „pantofel!”
—  Ar tu, durniau, mislyji, išrodżiau kaip tu ahlauche? — Dabar tai apsileidau, o tuomet išsipamadavęs, gelumbiuotas, kaliošuots, čiels ponaitis, mocpanie!
—  Je, je — sako tas pats vaikinas — ponaitis — „kalės šuds”, ponaitis „kalės šuds”!
—  Maučy, rapuka, sukin sin! — sušuko medinčius ir vėl lengviau tęsė toliau. — Ne tik slużankos, bet ir pačios ponios seilę rijo. Kaip buvau prie grapo Suvoro— pats senis buvo, o pati jo jauna — kanečnai buvo użsistačiusi išsiveżti mane uż gronyčės, sakė: „durniau, nebijok, apščėslyvysiu aš tave”. Nusamdė mane potam baronas fon de Fleri, išvażiavom į Niżnagorod, iš ten į Paryżių; viena kupčienė, našlė buvo użsimaniusi tekėti — bagota, milijonierka! — kad ne butų buvusi ruskė, pevnai bučiau apsiżenyjęs; kiek aš esu jos tabako surukęs! paimsiu iš kromo, norėsiu użmokėti, „nienado, nienado! ” šaukė iš tolo. Żinoma reikia turėti poznane, reik atvitoti: ir aš vzajemnie tankei ją pačestavojau; buvo piningų, buvo iško gerti! Aut baliaus prie grapo Naikino—jisai iš davė savo miškuose cesarską palevonę; ciesorius sėdėjo sau miške aut krėslo, o cesarska svyta ir senatoriai varinėjo ant jo żvėris; kaip tik żvėris koks kyšr! tuojau tam tyčia pastatytas lekojus šmakšt ir pakiš ciesoriui gatavai użprovytą strielbą; ciesorius — paukšt! ir nušaus użvarytą żvėrį: ką tik neperšovė Vilniaus gubernatorių: jisai użvarė ant ciesoriaus lapę ir pats atsitupęs żiuri; kaip šaus tik ciesorius — paukšt! lapei uodega nulėkė, o šruotai visi į gubernatorių; turėjo potam darbo daktarai kol išlupinėjo. Mus šešis lekojus suskyrė slużyti į stalą, pasirėdėm po formos juodais prakais, baltoms kelnėms, ligi kelių pančiakos raudonos, użraišiotos mėlynomis štonżkomis su kukardomis żemiau kelių, čeverykai geltoni paryżski, stosovany kapeliušas po pażastim dėl formos — kaip lėlės vaikinai visi, o aš uż visus čiuinesnis! Ministras vnutrennich diel perveizėjo mus, iškratė teip sragiai, juog netik peilio, bet nė adatos nevalna prie savęs turėti; ant prisiegos mus varė prie seno barzdylos popo. Tuomet uż tris dienas slużmos gavome zaplatą nuo ciesoriaus po penkis rublius, o ką padarysi?! — vis użdarbis! ir tų pats ciesorius neturėjo, nuo gubernatoriaus pasiżičyjo. Aš begalo įtikau. Ciecorius, tapnodamas man į petį, sakė:
—  Ty vierno żmudiak?
—  Da, żmudiak, tolko dvorianin — atsakiau.
—  Vyżų vyżų, čto tinkrasyvi. A bil ti v Krożach?
—  Da točno tak, bil. Na, kaip aš pradėjau pasakoti ciesoriui, kaip ten buvo, kas ten dėjosi! Ciesorius tik pečius trauko, da trauko žiurėdamas į gubernatorių kauniškį. Tas, nuraudęs kaip burokas, merk da merk man, kad nebepasakočiau čielos teisybės ....
Kitą syk su tokioms vožnioms asaboms perstavojau, o dabar įlindau čia prie jusų, kaip į kokią urvą, nė piningų nebeliko ir pats čyst apnokau — nebepažintu nė miesčionkos!
—  Dabar ir vienos Zosės užtenka — tarė senis vežikas jau snausdamas.
—  Kaip yra sakoma: šuo iš bado ėda ir vabalus; teip ir man Zosė — kad vertesnės nėra, turi ir tokios užtekti, iki pakyrės, potam spirk į šalį ir — vabank! Kiek jau tokių esu perleidęs, ne Zosės bestovinčių, bet pašėlusią ir turiu ščėstį ant mergų: tik aš pamisliju ant kokios, galiu iš kalno sakyti, juog jau mano.
—  Sčėstį, šcėstį! — atkartojo veżikas — tamstai berots ščėstis, o tai mergelei amżina nelaimė.
—  Ko norėjo, to ir dastojo — atsakė Topylis.
—  Bene ji per gvoltą ir prisimetė į meilę, tik ir tamsta pats turėjai maż daug šnekint.
—  Na, ant to tai štuka mano lieżuvio! Delikatniai mandriai kaip imsiu komplementus šnekėti malonėtis — netokias mandras subalamutyjau nesuskaitomai sykių; o Zosė kas tai man znočyja: vieno piršto pamojimu prikibo kaip smala prie tekinio.
—  Uż tai tokį nekaltą kudikį ir negali spardyti į šalį, jei su savo mandru lieżuviu, kaip giries, pritraukei jos širdį; nereikėjo apgaulioti, nės tamsta vyriška galva ir ne jos metuose beesi; neštuka suėsti jauną vaiką ant viso jos amżiaus, reikia ir į savo sążinę pażvelgti.
Ka, ka, ka! — susijuokė Topylis — dar sumnenė dėl mergos! man kepurė da kepurė, o ji te kirkinės, kaip katė kur użpečkyje. Ar aš nemačiau? ir Zosė budavo ateis į pliušką, tai su tais palkusais šoks, dainuos, dračysės; — zlastis mane ėmė; pastanavyjau — mano Zosė! beveizint nustumiau visus paršelius. Vot, dabar štuka: ani tibe, ani mine ... — kvakėjo użsivertęs — żinos nabagė juog aš ne jai lygus!
Vaikinas, kurs pirma pamietojos iš Topylio pagyrų, dabar nusispjovė į delną, kepurę pasmaukė ant pakaušio; išraudonavęs, kaip gaidys, net akys jam żaiżaravo! Atsistojęs priešais Topylį, sugniaużęs kumščias — żiopt, żiopt! — nė żodżio neištarė, rodos lieżuvis jo sustingo. Visi pradėjo juoktis, tas pro duris! Išlekęs pro duris sukeikė, sumurmėjo; ėmė arklius šerti, o sau ašaras braukė ir braukė rankove.
Trioboje pasiliko vienudu Topylis su vežiku. Tas vėl pradėjo:
—  Ar żinai, p. Topyli, juog nelabai ir gali lygintis prie Zosės; tik anai dabar bėda, kol parglabos motiną, o dėl kitoko nė kokio strioko: vyras jai atsitiks, nors ir ne tuojau, nes da jauna. Tur tėvo palikimą keletą šimtų, jauna, grażi, prie to sinti grażiai moka. Išmintingas vyras jos nekaltįs, nebrakįs, jei tik bus piningai. Dabar tiktai nėra kam użsiimti: čia į tamstos garbanas galėtų įsivelėti uż apgavimą.
—  Na, naujiena! Merga man padarys ką! Kiek yra atsitikimų, juog merga su vaiku atsistoja vyrui prie šliubo, kitą beimant, o ką gauna? klebonas użdaro pirmają į kiaulininką iki su kita suvinčiavoja. Merga ir pavuosto špygą.
Su klebonu kita — sako veżikas — o kad teip kas motinai patartų, įkištų advokatui kokią šimtinę, teip grażei įsivelėtų ponaičiui į kailinius!... Čia bepigu gera prova: merga metų gal septyniolikos, o preikšas gal daugiau kaip antrą tiek tur amżiaus; kaip aviną sudas nukirptų. Dėl manęs żinokis, o ištikro ant żenybų, żiurėk, motina dar nenorėtų uż tamstos leisti; ji tikisi išleisti kur į namus uż gaspadoriaus.
Topylis, padumojęs valandėlę, paklausė:
—  O kur tuos piningus motina laiko? Turbut ant procentų ar banke.
—  Kur tau ji duos ant procentų! tokia kytra boba; turbut prie savęs laiko, slepiasi, niekam nesigiria turinti; pagalios nė Zosė neżino, tik mano pati, kaip jos giminaitė; jai parodżiusi ar penkis šimtus, sakanti: „Zoselei tėvas paliko; kaip nutekės atiduosiu”.
Topylis tylėjo, veżikas, użsikuręs pypkę, vėl šnekėjo:
—  Aš nesuprantu šios gadynės vaikinų meilės: nieko daugiau netyko, kaip tik prilįsti, kad tik apgauti! kokia ten nebutų merga, be jokio skyriaus: ir tuomi giriasi dar, didżiuojasi. Tfu! kas ta do meilė po velnių! Kitą sykį kol aš išsiskyriau pačią budavo patiks kokia merga, żiurėsiu iš tolo ir šiaip, ir teip, kamantinėsiu, bet jai to nerodysiu, juog juog ji man patinka; truputį pasergėsiu ant jos kokią kliaudę — idi sebe k čiortu! bet be jokios nuskriaudos ir be priekabės. O pażinęs šit savają, kaip įsimylėjau, tai nė šimts velnių nebutų manę nuo jos atitraukęs, — gatavas į vandenį ar į ugnį šokti, kad tik jos širdį pasiekti! O pirma mylėti, vylioti mergą, pakyrėjus paspirti nuo savęs, amżinas galgonas teip tegali daryti!
Topylis pasukinėjęs usus, pakrankščiojęs tarė:
— Pons Katauski! Esi svietavas żmogus, ir nevieno pečiaus duonelę valgęs, turi tiek razumo ir išmanai, juog aš esu stone ir galiu į vertesnę kibti kaip į Zosę, ale aš netoks żmogus: nors mizerna mergelė, bet aš nepamesiu jos, kaip yra sakoma „reik vieną kartą apakti”; apsiżenijus vienas smertis terupės. Tuotarpu laba naktis! Kitą sykį pašnekėsime apširniau, sykį pradėjai, turėsi ir baigti.
Veżikas įėjęs gulti juokdamasis pasakojo pačiai savo šnekalą su Topylių.


Sena, maża, sulinkusi triobelė prastai išrodo iš lauko, bet vidui labai švaru: asla iššluota, smiltimis išbarstyta, langeliai, stalelis nušveisti, lova baltai pataisyta. Moteriškė nebejauna, balta skepetėle galvą apskritai susirišusi, po langu każiką knibinėja — turbut tos triobelės gaspadinė. Kita daug jaunesnė, švelniai apsidariusi, įšoko pro duris.
—  Tegul bus pagarbintas Jėzus Kristus! Dėdienėle, ką beveiki?
—  Ant amżių amżinųjų! Viešnia —  nebuvėlė — turbut dvaro šunys išsikovė, kad tu pas mane atėjai; kątik ketinau eiti pas jus paveizėti, bene išdvėsote: nė Zosė niekuomet neatitabaluoja. Kas begirdėti po dvarą? Sėskis!
—  O kas ten bus girdėti, dėdienėle?! et, tiktai — makalai, tabalai — maišomės, kaip po šiupinį.
—  Ir aš kartu—tarė senukė sėsdama
—  sapnuoju kas naktį: żunu, vargstu, po purvyną braidau, vis po dvarą. Bausius, bausius eiti pas Zosę: rodos nedrąsu landyti; lauksiu kiekvieną dieną ji bene atitrauks, valiukė! Ir nepasiilgsta manęs?!
—  Dėdienėle, żinoma, tarnysta: kur pamislyjęs neišlėksi. — Boba košė żodżius per dantis, żiūrėdama dėdienei į akis. — Każikas ir Zosė... paliko teip nesmagi... be jokio linksmumo... niekur nebelaksto... ir pas mus retai teatbėga.
—  Tur but ponia prituri? — paklausė senoji..
—  Kasżin, dėdienėle, ar ten ponia įkremta, ar darbo nevalioja... tokia išbalusi... tankiai matyti użsiverkusi... gal serga... arba valgis netinka... neżinau, ko?... lyg Zosė atsimainė dideliai.
—  Ko čia teip įzgi — smarkiai paklausė senoji — bene pajuokė biesas jau Zosę? Na, jei tą velnias pasuko ir blogai pasidarė — sako kumščia mušdama į stalą — tai vaikas išmanytų Jezaus malonę!
—  Dėdienėle, juk tamstai vaikas tai vaikas: kad ir teip butų, dėlto nieko nepadarytumei, reikėtų dovanoti.
—  Nepadaryčiau?! Ką tu čia plepi? — sušuko, išraudonavusi, kaip kalakutė, bobe dovanoti!... mat plepalas — nepadaryčiau!—kad duočiau! tai duočiau tai bezlepyčiai dvasės pasiklausydama; tave ir tavo vyrą ir tą jos preikšą priperčiau — galva negalva ponams akis išbadyčiau! — šaukė boba; lakstydama po aslą vieną grobė kitą metė ir vėl grobė: tai skepetą ar puodelį tai kedę pastumė ir vėl patraukė; šėlo, keikė Zosę su velniais. Jaunesnioji juokėsi tyloms żiurėdama įtokį įniršimą, paskui pratarė:
—  O ką padarytumei, dėdienėle?! Pertum, pertum visus nuo krašto, ant galo apilsusi ir dovanotumei.
—  Kad tu nesulauktumei!... Bet palukėk tu padla! — grażojo pripuolusi arti — ir tu augini vaikus, neżinai kaip ir tavomsioms gal nušlypti!
—  Žinoma, dėdienėle, kad auginu ir myliu, o neżinau, kokiais bus; tik tą żinau aiškiai, kol tik gyva busiu, didżiausioje vaiko nelaimėj arba nusidėjime niekados neišsiżadėsiu, bet visada kaip įmanydama gelbėsiu ir priglausiu.
—  Kad duodi patuoką paleistuvėms, tur but ir pati tokia pat buvai, o aš ne! żiurėk, mes buvome penkios seserys, kitos nebejaunos nutekėjom, o ar pasileidom bent viena? musų giminėje nebuvo mergos su vaiku ir nebus! Išsiżadu Zosės, jei teip pasidarė! Nei savo akimis nenoriu jos matyti! Tesprogsta šiandien pat kartu su savo benkartu! Aš ją prakeiksiu, użmušiu!...
—  Liaukis, dėdienėle! nekeik bereikalo, jug nieko dar nematai, nė jokios paleistuvystės. — Topylis, musų medinčius, įsimylėjo į Zosę, įsityżo żenytis, manojo prašė piršti, dėlto duktė liko rupesninga ir nubudusi, o blogo nieko nematyti tarp anuodviejų; żinoma, kiekviena tekėdama rupinasi.
—  Użtat teip ir šnekėk — tarė truputį atlyżusi senoji!
—  Tik, dėdienėle! Nelabai mums patinka tas jos kavalierius, nesumanome piršti ar griauti, bijau kad neprapultų mergelė ant viso amżiaus; bene butų verčiau vienai vargti norint ir su vaiku — saugok Dieve — liktų?
—  Šitaigis tau ir čia kalba! „nepatinka”, „kad neprapultų”; lyg kada nutekėjusi merga prapuola; vyras truputį vertesnis uż velnią, jei tik ne luošas ir pamaitina pačią. Negriausiu, netrauksiu, nevilkis; kad tik ima Zosę, taisysiu ir duosiu, ką tik išmanydama, savo żenteliui; ir tavasis te perša. Ar tuomet bus laikas, kaip striokas użeis?! Tuomet nemislyk nieko neiškaulytų nuo manęs, atsiżadėčiau Zosės ant amżių!

