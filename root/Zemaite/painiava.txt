Šakrių sodžius šį rudenį atgijo. Mat atitarnavęs kariuomenėj parėjo Kižo Domininkas. Kol da jaunas, prieš kariuomenę, kiek jis šposų, kiek štukų, juokų, budavo, pridarys visuomet gyvas, visuomet smagus; prie vakaruškų, prie šokimo, dainavimo — visuomet pirmasis buvo: jam išėjus į kariuomenę, rodos, viskas užgeso; dabar sugrįžus išnaujo atgijo. Domininkas pasirodė da vikresnis, da smagesnis prie štukų; žinoma, ir pagudrėjęs didžiau kariuomenėj. Augštas, štyvas, gražus, suraitytais uostais, akįs jam žiba, lupos juokais nesusičiaupia, ant vietos nenustovi, nenusėdžia. O ant tų vakaruškų, ant šokimo da didžiau galva jam pramušta.
Kas nedėlę, kas subatvakarį turi jis sumensti pašokimą, turi muzikantus iškelti. Sukėlęs, sukvietęs vakarušką Domas pirmasis sukasi, kaip menturys po košę. Bet pašėlęs jo ir sugebėjimas!.. Kiekvieną mergaitę pašokins, kiekvieną paglamžuos, pamyluos, pasukinės, paplepės... Vaikinus išjudins, išlagins, šokius visokius išvadžios; dainas, žaislus visokius pramanys. Už tai visi, o labiau mergaitės visos taip ir žiuri į jį, kaip į saulę kokią. Saldumynų prie jo irgi visuomet pilnos kišenės: juokuodamas, erzindamos ims ir apsmagstys mergaites cukrainiais; buteliukas taip-gi, nors nevisuomet, bet kartais kakliuką iškišęs jam iš kišenės kliunkėjo. Nors mergaitės degtinės nemėgsta, delto prie progos, juokais, mokėjo jis prisuokti burnelę kuriai-ne-kuriai išlenkti.
Kurią mergaitę pamylėjo, kurią nepamylėjo saldumynais, o Gaigalo Zosei visuomet daugiausia kliuvo.
Domininkas vakaruškoj su Zose daugiausia šoko, tankiausia mylavosi, glamžavosi, cukrainius visus jai išpylė, po vakaruškos visuomet namo nulydėjo.
Bet Zosė už visas mergaites ir buvo vairesnė. Skaisti, graži, raudonpusė, geltonkasė. Šokti, dainuoti, juoktis, klegėti, dantis rodyti—pirmoji, o vis gražiai, dailiai, vis mandagiai, nei vieno neužrustins nei žodeliu neužgaus. Berniukai visi ir mergaitės ją mėgo; be Domo ir be Zosės vakaruška kaip be druskos.
Kad Zosė Domui didžiausia patiko ir Domas prie jos kibo, kaip smala prie tekinio, tą aiškiai visi matė, ir jis neimaž su tuomi nesislėpė. Kur bus buvęs—tuoj šmakšt pas Gaigalą. Žiemą maž kas vakarą Domas pas Gaigalą. Ten visus išjuokins, išlagins, įvairių atsitikimų, juokų iš kariuomenės pripasakos. Tėvas ir motina mėgo Domą. Kurį vakarą tas neatėjo paštukavoti, tai Gaigalo troba rodos kurčia. Visi matė ir žinojo, jog Domas lankosi pas Gaigalą vien tik del Zosės. Rudenį kulė ir mynė vis susidėję Kižas su Gaigalu. Malkų vežti ar kokį svarbesnį darbą — vis viens kitam padėjo. Vis tai Zosė pas Kižą ko pasidarbuoti, tai Domas pas Gaigalą talkoje: taip taisė ir taikino patsai Domas. Tėvams vieniems ir antriems gerai gauti dykai darbininkas, kol tik ant lauko darbai pasibaigs. Ir bažnyčion Zosė labai retai pėsčia tesuvaikščiojo:	Domas važiuotas kelyj
Zosę pasivyjęs tai nuvežė, tai parvežė. Iš tokio sutikimo ir sujunkimo niekas nesistebėjo, visi tik laukė, kuomet susitaisys ju vestuvės, kuomet išgirs užsakus; mergaitės jau siulėse Zosei į pamerges ir parėdnes vestuvėms taisėsi.
 
 ***
Taip linksmai bešokant, besilinksminant jaunuomenei, praėjo kalėdos, taip pat priėjo ir užgavenės, praslinko maž visa žiema—vestuvių kaip nėra, taip nėra.
Gavėnioje, žinoma, visos linksmybės nustojo, visi šokiai ir dainos pasibaigė. Kiekvienas tik tyliai diena dieną tęsia, pavasario laukia ir lauko darbams padarynę taisosi. Moteriškosios subruzdo suktis apie sruogas, audeklus, kiekvienoje troboje užsitiesė stakles; svarbus darbas viduje, mažai kuri teiškiša nosį į lauką.
Netol velykų, vieną rytą Gaigalo troboje pakilo trukšmas. Gaigalienės balsas aiškiai girdėti:
— ...Padla tu! biaurybe! ištvirkėle! kur tu dabar dingsi?.. Kame tavo protas buvo?.. Eisi dabar terbas užsikabinusi glėbiu nešina duonos kąsnio kalėdoti?.. Tėvas sužinojęs išgins tave, išsižadės, nelaikys namie, nemislyk... bobos pasius besijuokdamos, pirštais užbadys... Koreis, lakstei, a ne karvė kokia, per visą žiemą su tuo velniu ištvirkėliu... mat ką pasidarei?.. Per tave dabar reikės ir man prisiklausyti visako... Kad tu nusprogtum!..
Kaip strypai Gaigalienės žodžiai lėkė tesiok stakles, kame Zosė užsikvempusi audė, taškė, net langai birbė, o ašaros iš jos akių net čiurkšlėmis bėgo.
Ant to triukšmo įėjęs tėvas prie durų pasiklausė, sumurmėjęs kažiką po nosies vėl išėjo. Motina įniršusi ant Zosės nei matyti jo nepamatė. Po valandikės da tebesibarant motinai atgal įėjęs susukta virve nešinas stačiai prie staklių, nieko nesakydamas tik Zosei už čiupros, išvertęs iš staklių užniko duoti su virve, raižyti... Netaikindamas, kur klius—rankos, kojos ar galva — raižo, peria dantis sukandęs: — Aš tau parodysiu! — aš tave iškratysiu!.. tu paleistuve!..
Zosė išpradžios rankomis veidą susiėmusi tyli, kenčia. Bet įsiuparojęs tėvas kaip pradėjo rėžti per galvą, su kojomis spardyti, už čiupros vilkti... Zosė ne savo balsu ėmė cypti:
—	Neišturėsiu!.. O Jėzau! Užmuš!.. O Jėzau! tėtulėl!..
Motina puolė gelbėti šaukdama:
—	Užmuši, judošiau! liaukis — norėjo nutverti už virvės; tėvas susisukęs ir jai susiautė virve per nugarą: — Še ir tau! Še, kad taip nori... — Tuomet motina, įpuolusi į uparą, visoms keturioms šoko tėvui į akis, stumusi į krutinę nutvėrė už virvės; tėvas norėjo išsukti jai iš nagų. kaip tempė, sukosi, kaip duos savo alkunę į lovos galą, net akįs jam aptemo... Kritęs sėdosis ant lovos, išsižiojęs puškavo. Zosė tuotarpu spruko pro duris laukan. Motina pasigavusi viršų iškoliojo vyrą paskutiniais žodžiais, nugręžė apmaudą už Zosę ir už savo smugį.  
Ant pavakarės Zosė drebėjo lovoj kamaroj, visa mėlynais ruožais sumarginta, akįs užtinusios, kaktoj didžiausis mėlynas guzas, ausis kruvina, nuplėšta. Motina, įnešusi pieno bliudelyj, duonos šmotelį, šiurkščiai tarė:
—	Še, užėsk... juk ir badu padvėsi...—bet kuomet pamatė taip suraižytą, o priegalvę visą šlapią nuo ašarų, balsas jos atsimainė: — sruobk lašelį pieno... — Ašaros pradėjo jai rietėti... siekia paglostyti Zosės galvą, bet ta kaip nuo ugnies sukosi nuo motinos rankos, nes jos galva vienu guzu, viena žaizda, net plaukai krauju priskretę.
—	Neverk, nieko nepadės ašaros — tarė motina — nueisiu aš pati pas Kižienę, pasišauksiu tą velnį Domą; jei geruoju rokuosis — gerai, o ne — akmeniu galvą aš jam suskaldysiu...
—	Mama! Mamate!.. — sudejavo Zosė: — Nemušk jo! Nemušk!...
 
 ***
Pas Kižą vakarienę valgant, smagiai bejuokuojant, girdėtas naujienas bepasakojant, Kižas ėmė juoktis:
Šįryt, sako, Gaigalas kuone užmušė savo mergą... sako, kad davė, kad raižė dvasios pasiklausydamas... Kad ne motina, sako, butų negyvai pritaškęs... toks uparotas...
—	Na! ir už ką taip?
—	О-gi bobos sako, buk jai kažinkas jau „negerai“...
—	Aš tariu, kad per visą gavėnę Zosės niekur nei balso, o mat nušlypo nabagei—juokėsi Kižienė: — gerai, tokioms paleistuvėms taip ir reikia, tepamandravos dabar...
—	Beplempa bobos niekus—užsistojo duktė Barbelė: — ateis velykos, delto šoksim po senovės... kasžin už ką mušo...
—	Bet, sako, krinta bėda ant musų Domo — tęsė Kižas atsisukęs į Domininką: — visi kaip į varpą muša, jog tavo tai vaike darbelis... Kaip sakai?...
—	O kas man su žvake švietė — atšovė Domas, bet jo balsas truputį sudrebėjo: — nors tesudaužo varpus, kas man prirodys?... bene aš vienas?... daug tokių kaltininkų galima įspėlioti ir parodyti...
—	Nei su peiliu neišpiausi — užsikišo Barbelė: — lygu niekas nematė, kaip tu į jos padelkas įsikibęs lakstei... visuomet...
—	Tu, tu, tu! da užstovinėk mergas — užšaukė motina: — liudininkė kame buvusi... nosi nusišluostyk, paršeli!...
—	Kaip sau norite — rokavo Kižas — o Gaigalas delto gali Domą įpainioti į teismą... jeb ko gero... o kol kas ir kratykis kišenes... lengviau įpainioti, kaip išsipainioti...
—	Špigą pauostys... — atšovė Domas ir išėjo laukan.
Kieme atsirėmęs ant tvoros vėsinosi Domas, nes kažinkas jam nelaiku prakaitas išmušo; rymodamas galvojo sau: — eičiau į kamarą prie Zosės... gerai butų sužinojus... bet suraižyta... sako, baisiai sutaškyta, bežlembs į ausis... Kvailys tėvas... ką čia beišmuši... Tepasikarie... verčiau gulti.
 
 ***
Velykoms atėjus vėl sujudo jaunuomenėj vėl vakaruškos per šventes, muzikantai, dainavimas, šokimas; taip-pat Domas sukasi, štukavoja, mergas šokina, malonėjasi, cukrainiais laidosi, — trukšmas, juokai. Zosės nėra, bet be jos šukės nei kokios nėra. Mergaitės juokais erzina Domą, liepia eiti Zosę parsivesti; tas ranka numojęs, ant vienos kojos apsisuko... — Dainuoti nėra kam, vėl Domui liepia Zosę parsivesti:
— Kad jos gerklė užkišta — tas atšauna šokinėdamas. — Išgirdę kiti berniokai, užniko juoktis iš Domo pasakymo, ir iš Zosės ėmė juokuoti, blevyzoti, sykiu ir pats Domas, savo unarą keldamas, prie juokų prisidėti. Kiti susisuko, ėmė Domą persekioti, spiginti, tas atsikirsti, prie to kažikas pusbernis užpečkėj ėmė mažu kudikiu kviekšti... Iškilo tokie nepadorųs juokai, net mergaitės gavo laukan išlakstyti.
 
 ***
Švenčių dingste ir Gaigalienė nuėjo pas Kižienę. Ta, pamačiusi ateinant, nuraudonavo iki pat ausų, bet sveikindamos ir kviesdama į vidų vėl atsikvošėjo, pradėjo šnekinti kaimynką, užvedė kalbą apie darbus, audimus, sruogas, rasodą, sėklą... Gaigalienė bi nusiminusi, bi nerami, nedrąsiai atsakinėjo, o kartais visiškai ne į tą pusę atsako: balsas jos šnekant rodos bi dreba. Kižienė šneka, trata, savo pasakoja, kartais čyst bereikalo susijuokia; atsikelia ir vėl sėdžiasi, rodos, įsikarščiavusi.
Įsivedė Gaigalienę į kamarą, padėjo velykiškų pyragų, įnešė alaus... Kaip per šventes reikia pasimylėti.
Nors bučiavosi, gėrė, mylėjosi, rodos, geruoju, bet vis išrodė, kaip dvi katės, susitiku   sios ant viena kitos šerį pastačiusios. Prasidrąsinusi Gaigalienė ėmė rokuoti aplinkui: kaip jos Zosė per visą gavėnę serganti... ji neišmaniusi, kas jai do per liga... valgyti nieko negali... ant galo pridėjo:
—	O tas tėvas kaip pašėlęs: įtužo, įniršo, už menkiausį nieką muša, talža Zosę, be kokios malonės... Jau jo tokia mada: nieko nesako, nesibara, stačiai tik duoda įsiuparojęs... Visiškai pabaigs mergaitei sveikatą... tyčia atėjau pas tamstą pasišnekėti...
—	Ar aš turiu tėvui pasirondyti, kad nemuštų? — užkirto Kižienė: — ar tamsta ateisi prie musų tėvo užstoti už vaiką, jei užsipelnys ant mušio?	 
Gaigalienė nebeišturėdama ašarų pradėjo verkti: — Užsipelnys ant mušio... — atkartojo: — ką čia tamsta akis moniji?.. lygu nežinai ir visas svietas žino, delko muša... Tamstos Domininkas suėdė mergaitę... Gal jis kaltesnis, jo delto niekas nemėgino nei pirštu, nei blogu žodžiu užgauti... ji viena kalta...
—	Ar tamstos duktė, ar svetimo—man vis-tiek — rokavo Kižienė — o stačiai pasakysiu, kad ir mergos lygiai kaltos... o kartais da kaltesnės... kabinėjasi pačios prie berniokų. 
—	Kelis sykius atėjo Zosė prie Dominiko? — drąsiau prabilo Gaigalienė:—o jis įsikabinęs varinėjosi a nei atmušti... kol suėdė...
—	Stačiai pasakysiu — užsišoko Kižienė:— patįs tėvai kalčiausi prie to... masinote, viliojote, traukėte vaiką, manėte užmesti mergą, kaip su maišu akis apmauti... dabar bėda..
Taip ir tam lygiai ginčijosi bobos, kiekviena savo vaiką teisino, o antrosios kaltino. Kižienė drąsiai šaudo žodžiais, užmėtinėja, verčia kaičią ant Gaigalienės ir ant Zosės. Gaigalienė nedrąsiai, bijodama užrustinti, žodžiu užgauti, taikino geruoju perkalbėti; verkdama, dusaudama guodžiojasi taikindama antrosios širdį suminkštinti... Ant galo ir Kižienė ar iš gailėsio, didžiau gal iš apmaudo, irgi pradėjo verkti. Kižas, pirmu įėjęs į triobą girdėjo bobų kalbą kamaroje, pašokęs į tarpdurį tarė:
—	Ko čia dabar žlembiate, ko garbstote?. tas suėdė, tas kaltas, tas šiaip, tas taip... beplempiate... lygu jųs švietėte su žvake? šimtais tokių kaltininkų buvo... bet kabintis, žinoma, reikia pasiskiriant patogesnį... Stačiai pasakysiu: bernui—kepurė do kepurė, o merga — ko norėjo to ir gavo...
Gaigalienei lygiai su strypu rėžė į galvą,— pašokusi karštai tarė:
—	Kad taip rokuoji, tai nieko nebus, teismas turės nuspręsti, kas kaltas ir kas turės nukentėti... Aš norėjau geruoju, svieto nejuokinti, nešlovės nesukelti... nenorite — tegul aš busiu kalta!..
Kižas nuleido balsą:
—	No, no, no! netratėk... duok keturis šimtus pasogos, tegul ima Domas tavo mergaitę... bus vilkas sotus ir avis sveika.
—	Keturis šimtus! — susiimdama galvą Gaigalienė atkartojo: — iš pusės žemės keturis šimtus vienai sukišti... o čia kiti vaikai, o palukos.. skolos... pats žinai...
—	Aš be to neleisiu jam vesti—baigė Kižas: — ir man mergaitės priauga ir kiti vaikai: Domas turi įnešti, plikos neleisiu imti... be keturių šimtų neparves...
—	O apteršti ir pamesti — leisi?.. Neišlaidykit strypų, sunku bus surinkti... auginate ir patįs mergaites... neduok Dieve prisieiti verkti kaip man...
Da patratėjusi Gaigalienė išėjo.
— Kvailis paskutinis tas Domas — tarė Kižienė: — reikėjo mat įsipainioti į tokią košę... gali ir patampyti... o ta nešlovė...
—	Plepi tik niekus—užkirto Kižas:—kame jos liudytojai ant teismo? Kas parodys tikrai, jog Domas kaltas?.. Antra puse vertus, galima liudytojus gauti priešais... pasakytų bent kelį: aš buvau ir aš buvau... mane mylėjo ir mane... Ką tuomet besakytų Gaigalienė?.. Prie ko bekabintųs?..
—	Dabar tai jau įmanytų iš kailio išsinerti—pridėjo Kižienė—kad tik kaip norint tą savo mergą Domui užkarti... matyses kaip su teismu,..
Barbelė girdėdama tėvų kalbą prisidėjo:
—	Tegul Domas veda Zosę ir gana... kam čia gynioti... jis taip ją mylėjo ir myli...
Nebent kvailis butų — juokiasi tėvas: — kas kita mylėti, o kas kita vesti... Kame Gaigalo pinigai pasogą mergai duoti, man plikos marčios nereikia...
—	Iš kur tau bus pasoga, kad Domas pliką paims?—susisuko Kižienė ant Barbelės:— Domas nieko neparneš... tėvas neturi iš ko...
Taip ir tam lygiai da rokavosi, da galvojo Kižai. Pati da šiek tiek į madą rokavo, nes jai netiek gaila Zosės, kiek baugu tos nešlovės Domui... Gerai butų kaip norint patyliais užtrinti ta painiava... Domui vesti Zosę, po šunais, ar kaip?.. Tėvas a nei ištolo neleisti vesti: išspiaudė Zosę, išniekino, Gaigalienę iškvailino.., Gaigalas tik gerai darąs: mergas lupti prisiminant visuomet reikia. Barbelė mėgino da užstoti už Zosę, bet tėvas pamieravo jai kumščia į dantis—turėjo nutilti ir prasišalinti.

***
Vakare Zosė pritaikinusi vieną motiną greitai ėmė klausti: ką girdėjusi pas Kižienę?..
—	Ką tu, vaikel, padarysi tiems judošiams— galvą kinkuodama rokavo Gaigalienė: — pati kaip pati, žinoma moteries širdis, net verkti pradėjo... O tėvas — kur tau leis vesti Domui... be keturių šimtų, sako, a nei ištolo neleisiu...
—	O Domas?.. Domas ką sako?..
—	Nemačiau to velnio, nei akių neparodė... Ko tu benori? — atsiduso motina: ir jis ir visi tave pakaltins... bet ir teisybė mažne... Kiek aš tau kaliau: neleis jam tavęs vesti, neleis... neužsidėk.
—	Kad tik man pasimačius su juomi, kad tik pašnekėjus — karštai pertraukė Zosė: tėvai, žinoma, neprileidžia... o jis, žinau, kitaip mano... Kiek jis man sykių prisiekė, rožančių bučiavo, žegnojosi, jog niekuomet nepames manęs... jam pinigų nereikia, sakė: bile tik patinka, bi tik po širdies... tėvo nežiurės, sakė...
—	Vyras šneka ar šuva loja—užkirto motina — o labiau toksai svieto perėjunas, ištvirkėlis, biaurybė...
—	Ne, mamate! jis netoks biaurus — užtarė Zosė: jis ne mainys savo žodžio... mes susirokuosim...
—	Sugaudysi tu vėjus po laukus... pasidžiaugsi...—užbaigė motina.
Kaip Gaigelienė pasakė, taip ir įvyko. Kiek ta Zosė tykojo suseiti Domą, kiek jo nusilaukė ateinant per visą pavasarį, laukė nors pasišnekėti, nors pasiguodžioti... bet tas ištolo nuo jos lenkėsi. Namie po laukus nebuvo kaip Zosei jį gainiotis ar paskui lakstyti. Kaip tik
Zosė kur į lauką koją iškėlė, tuoj visos bobos užninka šnibždėtis, akimis ją varstyti, kuone pirštais badyti. Zosė tankiai tėvo sumušta, mėlynėmis pažymėta, akįs užverktos, užtinusios, baisi, išbalusi, bijosi ir ant ulyčios pasisukti. Nuėjus į bažnyčią nei ant šventoriaus, nei miestelyj niekuomet nei akių Domo nepamatė, niekur jo nepritykojo.
 
 ***
Vieną rytą sujudo bobos prie viena kitos lakstyti, juoktis, šnibzdėtis:
—	Susismulkino Gaigalo Zosė... šią naktį susismulkino...
Pamačiusios seną Turskienę einant tuoj apstojo bobos:
—	Ką ten sugavote? Ką turite—bernas ar merga parbėgo?
Senelei to ir tereikėjo — pradžiugo gavusi progą paplepėti, pasigirti:
—	Sunų, sunų sugavome... — užganėdino bobas pasakiusi, bet savo tęsė toliau: — Kiek privargau, rutele, neduok Dieve! Per visą naktelę galavosi rutelė... per nago juodymą vos išgelbėjau... kad ne aš, rutele, jau butų ta nabagė ant lentos. Kudikis, rutele, kaip tik mukelė... Galvytė mėlyna, rutele, tas uparočius tėvas bedaužydamas, rutele, kuo iš svieto neišvarė... Sakiau, rutele, ar tu turi dušią, judošiau... rutele, atsakysi prieš Poną Dievą... O to vaiko panašumas, rutele, Kižo Domui iš akių išluptas... rutele... Kaip nuprausiau—uostus tik prilipyti, rutele, Domas o Domas... Tėvas iš apmaudo, rutele, pasikinkęs į maluną išlėkė... Motina nei lašelio, rutele, nei ligonei neturėjo... tuščia širdis, rutele, nei kuo atsigauti nabagei... Man, rutele, kad ir nėra — tiek ir to...
Be atdusio švapėjo bobelė, klausytojoms nusibodo „rutelė“, viską jau sužinojo, ėmė skirstytis šalin ir bobelė sau nukrupštino. Toliau ką pasitikusi vėl tą patį pasakojo.
Bobelės sužinojusios, jog Gaigalo nėra namie, sumaniusios kokį reikalą lėkė pasižiurėti, persitikrinti, kaip su Zose? Viena į torielkėlę sviesto įmetusi nulakino:
—	Še tau, krislelį atbogenau koštuve, — tarė kišdama Gaigalenei — šįryt sumušiau truputį — o tyliau klausė: — kaip Zosei?
—	Ačiu! ačiu! Šit kamaroj Zosė kirkinasi... pasižiurėk...
Kita atbėgusi buteliuką traukdama iš kišenės tarė motinai:
—	Girdėjau prašmentinį turi? Gal burnelės neturėjai? Mano šit buvo lašelis... Sušildyk riebiai su sviestu tai nabagei, juk širdis do širdis, kaip ir bobos... šontų ar turi!?...
Kita pyrago papentį atbogino, o kiekviena lindo prie Zosės, paglostė, paguodžiojo, Kižo Domą pakeikė ir kiekviena vaiko pasižiurėjo, pakilnojo, pavartė... Kaikurios įspėjo, jog į Kižo Domą panašus, o visos vienu balsu rokavo:
—	Toks menkutėlis, toks lengvutėlis, smulkutėlis — duok, Dieve, kad augtų kudikis; bet reikia skubėti pakrikštyti del visako...
 
 ***
Ant pavakarės visi pamatė, kaip senė Turskienė su kalviu vaiku vežini nuvažiavo į kumus. Matė ir pas Kižą, o žinoti — tai jau nuo pat ryto tą naujieną žinojo.
—	Dabar jau, Domeli, taisykis — tarė motina: — Gaigalas tuoj pakiš tau pavestką ant teismo... turi jau ką parodyti.
—	Vėjus nebent po laukus sugaudys — atšovė Domas: — gal dešimtį ar daugiau bernų merga mylėjo, o man vienam nepakelti.
—	Nei tos pavestkos, nei to teismo nelaukti — prisidėjo Barbelė: — eik, rokuokis geruoju ir vesk Zosę... šiaip ar taip neišsisuksi, prispirs klebonas...
—	Kad tu nesulauktumei — šokosi Domas: — imti mergą su vaiku? nebent kepurės nebenulaikyčiau ant galvos!...
Nusikvakėjo, nusijuokė tėvas:
—	Gerai sako Domas, nesirgkite... nei teismas, nei klebonas neprispirs, po gvoltu neužkars mergos, da-gi su vaiku...
—	Nebijau... netiek mačiau po svietą...— užbaigė Domas.
 
 ***	 
Už keletos dienų mergaitės bėgdamos pro Kižo kiemą šaukė:
—	Barbel! Barbel! Lekiam į pagrabą... pagiedosim...
—	O kas mirė?.. negirdėjom nieko sergant...
—	Zosės vaikas pasimirė...
Tat jau, ačiu Dievui, visų Kižų akįs atšvito... Gaigalas nebeturės ko parodyti ant teismo... Kaip akmuo nuo širdies nurietėjo.
 
 ***	 
Rudenį Kižo Domininkas subruzdo prie panų lakstyti. Pasikinkęs išpenėtą juodbėrį, prisirišęs skambalą, sugriebęs kokį piršlį įsigulę į slajikes ir lekia per penkias parapijas keturių, penkių šimtų gaudyti. Kasdien ir kasdien vis prie kitos lekia.
Vieną rytą gyrėsi, vakar jau sutikęs, gaunąs puspenkto šimto, prie to ir dalies ir kraičio nemažai. Jaunoji su tėvu žadėjo šiandien ar rytoj į ukveizius atvažiuoti.
Kižai nusidžiaugė iš to puspenkto šimto, o Barbelė tarė:
—	Kaip tik atvažiuos tavo nuotaka, imsiu
ir pakišiu liežuvį, kad tu kitą mylėjai ir pametei...
—	Dantis tau išrinkčiau — pabalino akis Domas...
—	Kvailė tu — prisidėjo tėvas: — jai da didesnė garbė, kad del jos pirmąją pameta... Penkios tesustoja skųstis, delto šeštoji eis... Nekokia tai kliutis musu mergoms... Sako, buk kitur jau brokyjo mergos jaunikį, mylėjusį kitą ir pametusį... bet kažikur ne prie musų... gazietose buk taip rašą...
—	Daug mačiau, daug svieto perėjau... bet mergos, kad brokytų berną, kitą mergą mylėjusį, — neužėjau... baikos gazietose, ir aš netikiu, kad butų kame tokia merga... —  užbaigė Domas...
—	Aš busiu pirmoji — šokosi Barbelė: — jei tik sužinočiau — ir neeičiau už tokio.
 
 ***
Pas Gaigalą nusiramino: nebesibara motina, nebemušasi tėvas, šnypšdami, tylėdami visi darbuojasi. Kaimynkos viską jau pamiršo, naujienos apie Zosę jau paseno, kaip nebuvusios liko; viskas virto į senovės vagą... tik vakaruškos praretėjo: Domas nebeturi laiko ar nusibodo. Zosė į jas nebesilanko. Visuomet nuliudusi, nusiminusi, prapuolė linksmumas, išnyko smagumas, tankiai pro langą pažvelgia Zosė į Kižų trobos stogą, o išgirdusi Domo skambalą tuoj į galvą mintis:
—Taip prižadėjo, taip prisiekė, kryžiavojos... Ir niekam nematant ašarėlę nusibraukia.
(Galas).
