Tu cik pažiūrėk, ponuli, kaip Rožė kelisroz savaitėlėn su viedreliu, lyvaru, grėblaliu ir šluotely aina an kapinyno prieg savo Ignaco kapelio, graudu pažūrėc, kad moteriškė tep savo žmogų mylėj, vis prismena, gėlalas sodzina, baltų pieskelį barsto, kad kokia dzilgėlė netyca neišdygc. Nuvėjus, apravėjus, gėlalių pasodzinus, sėdzi an suolalio ir kų tai mislija. Gal prismena, kap jų, skerdziaus dukterį, be pasogos Ignacas paėmė, išstrajino namelius, tvartų, kluonų, svirnų, rūkyklų kumpiam ir dešrom rūkyc, vasaros virtuvį, kad nereikt moteriškei karštom dzienelėm pirkion pas pecių vargc. Paėmė vienu suknely, apavas, ir tas buvo skolytas. Per vienųnakt iš ubagėlės bagota pasdarė. Ji ne mūs kaimo, atajo nuog Kapiniškių ar tį nuog Pagarendos iš Pagudzių. Jos sesuva vasarų ca iš Lenkijos atvažuoja, tai lietuviškai žodzio nepasakys, ji, matai, ne kamė, o ponia iš Varšuvos, ji ca par mum kap in savo žamį atvažuoja, jai ca ir dar Lenkija, ca jai Lietuvos nigdij nebuvo. Po karui ne vienas išverstarankovis išvažau, kai ruskis laido ciem, kas Vilniaus krašti prieg lenkų gyveno. O kokia ca Lenkija, ponuli, ca nuog amžių žmonės cik lietuviškai kalbėj, cik Pilsudckis su tuoj Želigovskiu Suvalkų sutartį po kryžium sulaužė ir užėmė mūs Vilnių. Norėj ateiviai ir kitų Merkio pusį užgrobc, ale kap dau Lietuvos kareiviai kailin, tai ir užsikirto jų tatarska jazda. Atvažuoja skerdziaus duktė ir vaikšto po mūs kaimų galvų užrietus kap kokia povė ir negana dar kokį tį šlėktų atsiveža. Ca, ponuli, jau kuris laikas po nepriklausomybės lenkai tabūnais plūsta, ir pėsci, ir dviraciais, ir vis žmones lenkiškai kalbina, o jei neišeina, tai ruskai, kad cik ne mūs kalba. Pasakytum, seni, tų ponavimo laikų prisimenancys, ale ne, jauni, katrie tadu dar gimį nebuvo, aina pulku, lenkiškai didžiu balsu gargaliuoja. Aš galvoju, jie pacys nesusmyslyt ca braucis, juos kažkas tį Lenkijon pamokina, važuokit, parodzykit litvinam, kad savo žamėn atvažavot, atais čėsas ir vėlei panavosit, kamams ausis skaldzysit, valdzysit, o jiej jumi kap baudziavon ars akės, visus darbus darbuis, jūs cik panavosit ir šnapsų viborovi gersit. Atvažuoja va toj Rožės sesuva, tai Rožė su juoj nor kelis žodzius lenkiškai taikos sugargaliuoc, suprask, ir aš ponia, o aplink kaimuosa vieni kamai. Matau aš jos tų užslėptų lenkystį, ale nieko nesakau, su Ignacu gyvenom kap broliai, ar miško kirs, ar prieš Kalėdas upėn su gagancium lašišaites žeberklais badyc, vis kartu, mes pas Grūdų net vienų bravarų laikėm, jo rugiai, mano malka, jo bačkos, mano pirkciniai vamzdeliai, nėroz nebuvom per ciek metelių suspykį. Cekavas buvo žmogus, didelio proto, cik kad labai ramus, visadu savo poniai nuslaisdavo, visus jos įsakymus vykdzė, niekadu prieš jų balso nepakėlė, o koks geras stalius buvo, ca visų pirkių langų rėmai jo pameistravoti ir vis su išraicymais, su gėlalėm ar su paukšteliais. Aukso rankų buvo žmogus, nebranginykas. Cik kad po bobos padu kencėj. Būdavo, jau vakaras, saulė nuslaidus, o Rožė an viso sodziaus rėkia: Ignacai, prirauk žolės zuikiam, parnešk rezgines šaro karvei. Ir aina perdzien pavargįs, in kuprų susmetįs. O dabar, matai, jinai su tuoj lyvaru, viedreliu, grėblaliu ir šluotely kelisroz savaitėn aina an kapinyno, kad visi matyt, kap ji Ignacų mylėj. Supranta žmonės, kokia toj jos meilė buvo, laikė žmogų už juodadarbį. Kiekroz pats matiau, vasaros virtuvėlėj sėdzi Ignacas vienas, musių debesis cik dūzgia, o jis bliūdelin plutų išmirkįs srebia šaukštu ir jam gerai, niekadu nesiskundė, nor penki vaikai iš miestų visokio maisto priveža, saldainių ir tį bandų balciausių, ale kaži ar kadu Ignacas bent riekelį ragavo. Rožė jo, kad kiek, būt su visu kaimu supykdzius, jai, matai, vis žamės maža, ca, kap ir tu, ponuli, ne vienas iš miesto pirkias nuspirkį, o prieg kiekvienos buvo žamės, tai Rožė liepė Ignacui kuolalius sukalc, kad ca jau jos žamė. Ca tokis, dabar jau pasmirįs, Silvestra let su lenciūgu ajo jos mokyc, cik kad Ignacas apgynė. Aš ir šandzie nežnau, kap jis tai savo bobai laido ant kupros jot, jis jai ne žmogus buvo, o darbo arklys, gali negali, tįsk vežimų. Vaikai, ir ciej, in motkų, kartų matiau, kap Ignacas su jaunėliu miškan malkos važau, arklys su onaru, neklauso, tai jis, žmogelis, let pasistojįs botagu švencina, kad vežimo ravan neapverst, o jo Alyzas kad keikia baisiausiais žodziais tėvų, kad duoda, o tas cyli kap pamuštas šuva, aš tai, ponuli, būtau per berno kinkas botagu neroz pertraukįs, kad žinot savo vietų, kad neužmiršt, kieno ca visa prigyventa, sutįsta po šapų, po lantelį, kas in miestus išlaido, kas kožnų rudenį bulbių maišus prikrauna, vežkitės, vaikai, man negaila. O prieš motkų tas Alyzas bijos pusę žodžio pasakyc, visi jos bijos, jinai ca vadas, lenkų kraujo, su juoj ca niekas nesuslygis. Duktė let kokį tį lenkų iš pavilnės susrado, ištekėjus atsivežė, tai ir tas Ignaco neklausė, numoja ranku, aik, durniau, šalin, nieko tu nesupranci. Ne vienųroz Ignacas, būdavo, sakys: Man, Praneli, jau gana, o aš jam: Paimtum, Ignacai, bizūnų, pašvencytum kap raikalas, tai išroz skiauterys nuslaistų, būtų kap šilkiniai. O jis sakys: Aš, Praneli, katalikas, manį tėvuliai tep augino, kad an moteriškės negalima rankos pakelc, testa karaliauja, man jau nieko neraikia, viso jau gana. Ir cikrai, gal po pusantrų metų krito atatupstas pievon ir nepaskėlė, ligoninėn dar gal savaitį pagulėj, atsigavo, nuvažiavau roz, invėjau palaton, stovi tokis menkas, sustraukįs, suvargįs, kojelės dreba, žūro pro langų, kaip medzių lapeliai krinta ir sako: Kap lapai krinta žmonės…

Nežnau, ar tį po Ignaco mirties Rožė suprato, koks geras buvo žmogus, nežnau, ar jos širdzy piktumai ir puikybė atsilaido, negaliu pasakyc, ale sunku patikėc, kad ji iš didelės meilės su tuoj lyvaru, viedreliu, grėblaliu ir šluotely an kapinyno kelisroz per savaitį aina. Sunku patikėc, daugelis ir neciki, nor kų gali žinoc, žmogaus širdzin neinlįsi, gal po jo mirties ir jos širdis atsilaido, juk ne kokia cigonka, tepgi katalikė, bažnyčių lanko, mojavas su moterom gieda, poteriauna. Nedaug ca mūs kaimi tokių kap aš senių likį, anų vasarų maistra Julius išaj, dar prieš metus Jonas mano metų, ale tokio kap Ignacas cekavo žmogaus nėra, jis viskų suprato ir savaip aiškino, net kunigo pamokslą kiciems paaiškindavo, kas kur, kas dėl ko, kodėl tadu buvo tep, o ne kitep, prismenu, kap jis aiškino, ar galėj Jėzus vandeniu aicie, sakė, būtinai galėj, Dzievo sūnui nėra nieko, kad negalėtų, jis, sakė, lengvesnis už plunksną buvįs, numirįs, priskėlis jau kap kokia dvasia besvorė.

Apsakiau tau, ponuli, mūs kaimo Ignaco gyvenimą ir an širdzies kap tai langviau pasdarė, ale tu neprastark, kad Pranelis apie Rožės lenkystį kalbėj, pasiklausei, ir užmiršk…