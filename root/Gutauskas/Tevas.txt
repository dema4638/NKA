Antrą Velykų dieną atėjo tėvas. Kaip kas metai nuo tos dienos, kai išsiskyrė su motina ir įlindo į savo urvą senamiestyje už sinagogos. Ateina tada, kai žino, kad nebus motinos, klausk neklausęs, kodėl neatėjo vakar, būtų su mama pasimatęs, nieko neatsakys, tylės, sėdės su kepure kaip žydas škaloj, kasdieniais drabužiais apsirengęs. Nepriekaištauja, nes žino tėvo atsakymą: Gyvenu vienas kaip vilkas. Galėtų pasakyti: O kas tau trukdo grįžti į Užupį pas mamą, gyventum ne kaip vilkas. Bet nepasako, nes tėvas mes vieną vienintelį sakinį: Aš ir šautuvu varomas negrįžčiau. Skaudūs žodžiai. Kas metai antrą Velykų dieną sužeidžiantys sūnaus širdį, kuri ligi šiol negali patikėti, jog įmanoma šitiek metų nešioti nuoskaudą, pyktį, juk ir jam turėtų sopėti. Bet apie tai su juo niekada nekalba. Tik motina kartais apsiverkia ir tyliai pasako: Jau senas, kas jį apskalbia, kas valgyt pagamina, sugrįžtų, ir viskas būtų gerai…

Žino, kad negrįš, už jokius pasaulio lobius negrįš į tuos du kambarius ant Užupio kalno, kur pro virtuvės langą gali grožėtis Ona ir Bernardinais, gali suskaičiuoti penkias bažnyčias ir cerkvę kitapus Vilnios. Negrįš į butą, kuriame lig šiolei kūrenama krosnis, nėra šilto vandens, tualeto, tik ant skardžio boluoja vis tas pats pokarinis tupikėlis su išpjauta duryse širdimi ir kur žiemą visa sušąla ir baisu įeiti. Bet ne dėl šių nepatogumų negrįš, dėl jų sugrįžtų, nes ir senamiesčio rūsyje – žiurkės, krosnis, drėgmė, pelėsiai. Negrįš, nes negali išsirauti rakšties, po karo įstrigusios į paširdžius. Negali, nes yra netikintis, nelaimingas vienišas mažatikis. O tikėtų, tai sugebėtų tą skaudulį išrauti, sugebėtų atleisti ir grįžtų.

Netikėjimu sūnus ir aiškina šį tėvo nusistatymą, nors supranta, jog gali būti ir kita priežastis, kurios jis nežino, gal jo dar pasaulyje nebuvo, kai tas priešiškumas įsigraužė į dviejų žmonių gyvenimą. Gal jiedu prieš karą suėjo ne meilės vedami? Gal juos tik aistra buvo sujungusi, bet ji perdegė, užgeso, ir tarp jų nusileido nematoma siena, amžiams juos išskyrusi? Gal tik sūnaus gimimas buvo tas plonas siūlas, tas silpnas magnetėlis, kuris neleido nutolti lyg praskriejančioms kometoms? O pokarinės nuoskaudos – tik šiandienės atskirties paviršius, tik lengviausiai įžiūrimas priešiškumo vaizdinys, to baisaus svetimumo atspindys. Kartais sūnui atrodo, kad jie, tikriau, tėvas, sulaukęs įpėdinio ir kurį laiką juo pasidžiaugęs, vieną kurį vakarą pažvelgė pro langą į virš gatvių sklandančią tariamą laisvę ir jau kitą dieną susikrovė į vežimą menką savo turtą ir dingo, kad niekada nesugrįžtų. O motina grįžo į tą medinį mažą namelį ant Kauno Vilijampolės kalno pas savo tėvus. Grįžo į gūžtą, kurią palikusi taip neapdairiai nusileido į Slabados slėnį, kad čia vienoje prieškarinėje gegužinėje sutiktų tą juodaplaukį berną, vos prieš metus atėjusį į miestą iš tolimo jai nežinomo kaimo…

Po valandėlės tėvas vis dėlto nusiima kepurę, bet jau taip nenoriai, lyg svetima ranka, ir ilgai delnu glosto retus žilus plaukus, kurie pagaliau panašūs į jo motinos plaukus, tokie liūdni, tarsi nežinantys, ką šiame pasaulyje jų šeimininkas veikia. Žiūri į tėvą, o regi jo motiną, savo senelę, kai jai buvo aštuoniasdešimt treji metai. Reikėjo tokio ilgo kažkur skubančio laiko tarpo, kad sūnus pasivytų motiną ir taptų į ją panašus kaip du vandens lašai – tos pačios įkritusios akiduobės, užsmailėjusi tarsi varnos snapas nosis ir visos raukšlės raukšlelės aplink akis, lūpas, smakre – visa sutampa, tad ir tikėjimas, atrodo, turėtų sutapti. Kas jam trukdo? Nejaugi tik Sibiras, nekaltų žmonių kančia, prievartinės negailestingos žvėriškos mirtys pakeliui iš šachtų sniegynuose ar ant barako gultų, o sykiais ir atmatų duobėse? Bet juk labiausiai kentėję ir per stebuklą grįžę kaip tik ir tiki šventųjų tikėjimu, nes žino, kas juos apsaugojo ir sugrąžino į Lietuvą. Prisimena pasakojimus apie tėvo tėvą, savo senelį, kurio jau nepamatė gyvo. Nei senelė, nei tėvas niekada neužsiminė jį buvus tikintį. Apie klajūno gyvenimą pasakodavo dažnai, bet kad būtų lankęs bažnyčią – niekad. Tad gal čia ir slypi tėvo širdies šaltis. Kartą jis paklausė: Lukai, kaip tau atrodo, ar yra tenai kas nors ar nieko, ar Kristus tik pasaka? Ir sūnui užteko, kad apie tikėjimą daugiau niekada neprasitartų…

Žiūri į valgančio tėvo veidą, į tas rudomis senatvės dėmelėmis taškuotas nudirbtas rankas ir vėlei regi tėvo motiną: virš kaplūno dubens sėdi palinkusi maža kaip kurapka senučiukė ir srebia tą labai mėgstamą saldų vandenį su išmirkusiais duonos trupiniais ir plutelėm, šaukštą laikanti ranka tarsi sėte nusėta rudomis dėmelėmis ir tankiu raukšlių tinklu pridengta, o vaikas sėdi ant žemo suolelio priešais ir stebi, kaip senelė tas išmirkusias pluteles bedante burna mėgina sukramtyti; dažniausiai būdavo vakaras ir saulės pluoštas tas dėmeles paversdavo auksinėmis, jos tarsi ištirpdavo, ir veidas virš kaplūno dubens tarsi ištirpdavo, ir tuomet berniukas tikrai žinojo, kad senelė – šventa.

Žiūri į tėvo rankas ir jaučia, kad paklaus, būtinai turi paklausti, tad ir klausia: O Vorkutoj ar bent melsdavais? Tėvas sugniaužia rankomis kepurę ir tyliai pasako: Vorkutoj aš nuo bado mirties išgelbėjau du kunigus, dirbau elnių odą, gaudavau didesnį pajoką, tad galėjau ir juos išmaitinti. Viskas. Apie maldas – nė žodžio. Ir ūmai prisimena tėvą pasakojus apie jo gimtojo bažnytkaimio kleboną Rydzkį. Tėvas tada dar buvo vaikas ir į jo galvą smigte įsmigo ta ketvertu arklių pakinkyta karieta, kurioje išsidrėbęs sėdėjo klebonas. Kalbėjęs tik lenkiškai. Dažnai šalia jo karietoj sėdėdavo koks miesto ponas ir jiedu lenkiškai kalbėdavosi, kvatodavo. Nejaugi šie vaizdai galėjo paveikti jo tikėjimą – juk buvo dar vaikas, mokėjo poterius, mamos buvo vedamas į bažnyčią. Bet gal vaikelis stovėdamas ar klūpėdamas matė tik auksą, sidabrinius indus, brangius paveikslus ir tvaskantį altorių ir aptemusiomis akimis regėjo tik karietoje išsidrėbusį nutukusį lenką, visada kišantį tą putlią savo ranką su žiedu, kad suklupę žmonės ją bučiuotų. Gal šie vaizdiniai ir pasėjo netikėjimo sėklą. O kad buvo ir didžiai nuskurdusių tarsi elgetos kunigų, viską atiduodavusių žmonėms, vaikas nežinojo, gal ir vėliau panašių nesutiko, o Vorkutoj alkstantys kunigai tebuvo kažkokia nepaaiškinama išimtis.

Gal ano karietoj sėdėjusio didžiūno vaizdas ir pažadino tėvo širdyje tą pasąmoningą visko, kas auksu žiba, atmetimą ir pasėjo benamio klajūno, beveik elgetos sėklą ir dėl to jis per tuos aštuoniasdešimt trejus metus taip nieko ir neprigyveno – tik vieno kambario butelį blokiniame name, kurį irgi gavo kaip Sibiro bičiulio palikimą, senus, iš lombardo už kapeikas nusipirktus baldus, rūsį senamiestyje, tamsiame kieme su žiurkėmis, valkatom, katinais ir dvokiančia atmatų skrynia, ir tą amžiną lininę terbikę, be kurios net neįmanoma tėvo įsivaizduoti, žiūrėk, jau ir ateina su tuo maišeliu rankoj, kažką atneša, dažniausiai – karpį ar karosą, nes ligi šiolei neatsisakė to sėdėjimo ant kokios kūdros kranto ir žiūrėjimo į plūdę. Gyvena tarsi norėdamas spėti viską išdalinti, bet ar tai nėra tikėjimas? Šis tėvo bruožas daro jį dar panašesnį į jo motiną – ir ji viską išdalindavo ir išėjo be nieko, taip, kaip prieš devyniasdešimt metų atėjo į šį pasaulį. Siuvant susikaupdavo įvairių medžiagos skiaučių, iš kai kurių pati siūdavo tokius mažus spalvingus kilimėlius, bet didžiumą atraižų atiduodavo užėjusioms elgetoms sakydama: Imk, gal kų Velykom pasisiūsi. Net siūlus ir adatas, ir sagas, ir visokius kabliukus dalindavo siūti išmokti panorusioms kaimo mergaitėms, matyt, ir pati nejusdama, kad visa dalina. Tiesa, jos rūbo atlape visada žibėdavo keturios adatos, kurios gal jau ir nebuvo tik adatos, o jos pačios dalis, jos pirštų tąsa. Bet kas tos keturios adatos prieš karietoje išsidrėbusio bažnytkaimio klebono Rydzkio žiedą…

Niekada nemėgina su tėvu nagrinėti evangelinių tekstų, nes nuvokė, kad Dievo sūnus galėtų apriboti laisvūno gyvenimą ir grąžinti pas motiną. Prisimena tą Vilniaus lenką, tėvo pameistrį, kuris kasdien tėvą apvogdavo ir su nugvelbtais gintarais skuosdavo į Teresės bažnyčią atgailaut ir prašyti nuodėmės atleidimo, bet kitą dieną ir vėl ką nors pavogdavo, o tėvas, viską žinodamas, nė sykio nepasakė: Pan Petrovič, eik po velnių, dink iš akių, man vagies nereikia. Niekad net puse žodžio neprasitarė viską žinąs. Ir šiandien priminus jam tą tuteišą vagį, tėvas tyliai pasako: O ką jis turėjo daryti, šeimoje šeši vaikai, žmona invalidė, aš daug negalėjau mokėti, tai jis ir pasiimdavo pritaikęs prie spintos raktą, pardavęs gaminius taip prisidurdavo prie pensijos, nemanau, kad jis dabar pragare, greičiau jau tas Rydzkis su visais savo arkliais ir karieta pragaro grindiniu važinėjas, su velniais gerai sutaria ir pliekia kortomis.

Greičiausiai tėvas turi daugiausia skolininkų visame senamiestyje, tame uždarų kiemų, požeminių perėjimų, rūsių, yrančių balkonų ir laiptų pasaulėlyje, nes arba jis paskolinęs užmiršta, arba apsimeta užmiršęs. Žodžiu, viską dalina į kairę ir į dešinę, pasilikdamas tik tiek, kad užtektų žvejybos įrankiams ir benzinui – juk senas, pirmos laidos moskvičius jo vienintelė paguoda, nes įsėdęs į šią keturratę karietą jis bet kada gali pasiekti ežerą ar kūdrą, kad vienui vienas atsisėstų ant kranto užmetęs meškerę ir kelias valandas žiūrėtų į ant bangelių šokčiojančią plūdę, o sugaus ar ne – ne taip ir svarbu. Sugaus, tai nuneš sūnui, nesugaus, tai nupirks karpį parduotuvėj ir vis viena nuneš. Vakarais išsiverda jaučio kanopų, o paklaustas kodėl, sako, kad kanopos labai maistingos, be to, stiprina kojų kaulus. Tobula amžina klajūno filosofija…

Kartą, berods po Kalėdų, tėvas prasitarė: Kristus gyveno gyveno ir numirė senas Judėjoj ir danguj jo tikrai nėra, danguje gal tik jo tėvas, nors ir tai nežinia, kur jis slepiasi…

Sūnus, išgirdęs šiuos žodžius, suprato, kad tėvas vis dėlto dažnai galvoja apie Jėzų, jis, matyt, jam artimas tomis savo klajonėmis, dulkėtomis kojomis, neturėjimu saugių namų, žmonos, tik visada abejojančius mokinius. Jis tik negali žiūrėti į Nukryžiuotąjį, į erškėčių vainiką, gal dėl to, kad Vorkutoj matė ir pats patyrė tokią kančios bedugnę, prarają, pažeminimų duobę ir spygliuotų vielų vainikus ant nekaltųjų galvų, kurių ne viena, pralošta kortomis vagių šutvės ir nupjauta, nugrimzdo amžiams atmatų duobėje…

Sėdi kaip Sekminių ubagas prie stalo ir bedante burna mėgina veršienos kąsnį įveikti. Paklaustas, ar negalėjo tokią dieną švariau apsirengti, atsako: O kam? Man ir taip gerai. Pakartojus, juk Velykos, o tu kaip Sekminių ubagas, atsako: O aš ir esu ubagas, pažiūrėk į mano rankas, matai, ar ne ubago rankos? Net ubago mažiau nudirbtos nei mano. Ir sūnus supranta, kad jo niekaip šventiniais drabužiais neapvilksi, nes jis – ubagas…

Pavalgo, išgeria kisieliaus ir užsideda kepurę. Dar kiek pasėdi ir pakyla. Ir jau prie durų, jau koją per slenkstį keldamas piktokai meta: Klebonas Rydzkis karieta važinėjo, o mus, kaimo vaikus, lazda mušdavo, kad poterius lenkiškai kalbėtume, visi turėdavom klauptis ir riebias jo rankas bučiuoti. Ir išeina neatsigręždamas.

Antrą Velykų dieną atėjęs ir tai nepabūna kaip tėvas, tikrai kaip ubagas pasėdi ir išeina. O sūnus juk šitiek norėtų jo paklausti, šitiek dar neatskleistų paslapčių tame tėvo ir motinos gyvenime, tiek dar daug praeities užkaborių neapžiūrėta tūno praeities patamsiuose, bet argi su juo pasikalbėsi, paklausi, išgirsi atsakymą?

Tokios tad dabar tėvo Velykos. Bet ir iki Sibiro Kaune šventą rytą nevalgęs kažkur pradingdavo, o po Vorkutos net nepusryčiavęs išdroždavo savais klajūno takais. Jei ne mama, tai sūnus gal ir prie Pirmosios komunijos nebūtų privestas. Tiesa, pirmais metais sugrįžęs apėjo Vilniaus kalvarijas, greičiausiai meldės savais žodžiais, už kažką atgailavo, tik kryžiumi kelio dulkėse negulėjo, nors daugelis vyrų griuvo pašauti ant dulkėtų žolynų, rankas kaip sparnus išplėtę, ir sruvo žolynais sūrūs šaltiniai į Jeruzalės Kedroną. Būtų gulėjęs, tai gal šiandien ateitų pirmą Velykų dieną ir susitaikytų su motina, ir šventė būtų pilna, sklidina laimės, ramybės. Būtų, bet jau niekada nebebus…