 Keltininkas Jakovas Josifovičius gimė, augo ir bemaž paseno tame pačiame sentikių kaime ant Upės skardžio, nuo kurio būtum galėjęs apžvelgti plačias apylinkes, rytuose siekiančias miestelio kitame krante bažnyčios bokštus, šiaurėje Jonavos dūmus, vakaruose Bagaslaviškio dvaro kuorus, o pietuose – dantytą senojo eglyno keterą, tarsi bandančią apsaugoti kaimą nuo iš Vilniaus pusės vieškeliais ir dangumi atžlegančių neramiųjų laikų.

       Jakovo tėvas Josifas Jemeljanovičius taip pat keldavo žmones, bet jo laikas jau buvo praėjęs – traukti lyną reikia ne šiaip jėgos, o milžino galių. Tad keltas atiteko vyriausiam sūnui Jakovui, kuris ūgiu, pečių pločiu ir rankų galybe vienintelis iš trijų sūnų nenusileido seniui.

       Jakovas – seniai penkiasdešimtį metų perkopęs viengungis. Ilga vario spalvos barzda, kiek siaurokos akys, išsišovę skruostikauliai galbūt slėpė ir totoriško kraujo lašą.

       Kalbėjo dusliu šiltu bosu. Beje, lietuviškai kone taip pat gerai kaip rusiškai. Tiesa, dažnai įterpdavo senovišką sentikių žodį, raidę „a“ tardamas kaip „o“, ją ryškiai pabrėždamas. Kiti sakydavo atec, o Jakovas – otec moj rodnoj, tarytum norėdamas išsaugoti jau beveik išnykusį staravieriškos kalbos kvapą: jeigu jau otec, tai būtinai moj rodnoj, kad niekas nedrįstų suabejoti jo gimdytojo teisėtumu.

       Išėjus ledams, keltą nuleisdavo ant vandens ir pririšdavo prie tiltelio stulpo. Nuo ankstyvo pavasario ligi pirmo ledo Jakovas, galima sakyti, ir gyveno ant kelto, paties pasistatytoje būdoje su dviem langeliais į abu Upės krantus. Namelyje stovėjo nedidelis stalelis, prie sienos buvo iš lentų sukaltas gultas, ant kurio pūpsojo seni kailiniai, kampe – senoviška, gal dar caro laikų, ketaus krosnelė, ant lentų sienos kybojo maisto ir indų šėpelė. Keptuvė, – juk žuvis visada po ranka, – puodas, aliumininis dubenėlis, šakutė, peilis, šaukštas – štai ir visi rakandai. Tiesa, šalia stalo glaudėsi žemas suolelis, ant kurio keltininkas sėdėdavo vakarieniaudamas ar prie žibalinės lempos skaitydamas „Sviaščennoje pisanije“, mat buvo giliai tikintis. Tik gaila, kad net šventomis dienomis negalėdavo palikti kelto, tad cerkvę Ukmergėje lankydavo tik žiemą. Bez boga, sakydavo, negalima, be Dievo žmogus – gyvulys.

       Jakovas keldavo visus, neklausdamas nei vardo, nei tautybės. Visi būdavo perkeliami už nedidelę kainą, o iš moteryčių, skubančių į Atlaidus, neimdavo nė kapeikos.

       Keltas be Jakovo Josifovičiaus būtų tik medžių kalnas ar krūva, o su Jakovu – tarsi gyva būtybė, alsuojanti, šniokščianti, kartais pasiožiuojanti, atsukanti juodojo barkaso šoną, tuo sykiu pristabdydama judėjimą į priekį.

       Žodžiu, Jakovas ir keltas buvo viena.

       Tik žiema – keltininko poilsiui, kad bent kiek atsileistų rankų gyslos ir raumenys, kad bent kiek nuslūgtų tos nuospaudų pūslės delnuose, kad atsitiestų nugara, kad ilgiau pabūtų su savais, su motina, su tėvo atsiminimu, su rausvąja lampadka po tamsiais sidabriniais apkaustais aplink ikoną Božej Materi. Žiemą prižiūrėdavo tėvo palikimą, devynis kelminius avilius. Bet argi tai darbas? Šventas poilsis. Tad ir žmogus kone šventas. Per visą gyvenimą neišdrįsęs nukirsti vištos, gaidžio ar žąsies. O kai brolis pjaudavo avį – Jakovas išeidavo prie Upės, kad išsigandusią jo širdį nuramintų ūžiantis properšose vanduo…
           – Atagni pal’cy, pal’cy atagni! – užkimusiu balsu kriokia kapitonas Striženovas. Šauksmas – beveik bejėgis prieš Upės slenksčių gaudesį. Trypdami į tiltelio lentas žvengia arkliai.

       Žinau, kad nemėginsiu atgniaužti Jakovo pirštų, neprisiliesiu, atplaukęs lediniu vandeniu, užsiropštęs ant kelto – toks buvo kapitono įsakymas: a nu ka, Jonas, davaj v vodu, plyvi i atagni staroobriadčeskije klešni, nu davaj! Žinau, kad Jakovo rankos nepaleis lyno. Nepaklus Striženovo įsakymui varyt keltą miestelio pusėn. Nepakluso gyvas, nepaklus ir nušautas, sustingęs. Nereikėjo kapitonui pasiskubint, gal keltininkas būtų persigalvojęs, juk bėgliai, pasiėmę savo sužeistuosius, jau tikrai pasiekė skardžių eglynus ir dabar jie nepavejami. Nereikėjo žmogaus nušaut. Bet dabar jau po laiko. Mirusiam jokie įsakymai negalioja – Striženovo balsas blaškosi vakaro vėjyj lyg suplėšyto laikraščio skiautės, krinta į srovę ir pajuodęs užgęsta.

       – Rubi! – kriokia karininkas. – Rubi!

       Stoviu ir žiūriu į tas rankas. Žiūriu kaip užkerėtas žmogaus dvasios didybės – juk jis žinojo, kad, nepaklusęs kapitono įsakymui, tikrai bus nušautas. Net miręs laikė tarp turėklų įstrigusiomis geležinėmis kojomis keltą. Net po mirties. Negyvas, bet ištikimas.

       Jakovas juos, pasitraukiančius, perkėlė, kaip perkeldavo visus, kas paprašydavo. Ir vidury nakties, ir anksčiausią rytmetį, ir žliaugiant liūčiai į kelto lentas. Perkėlė juos, nes buvo geros širdies.

       Tos plaštakos – tarsi priaugusios prie įtempto skambančio plieninio lyno. Kaip du balti paukščiai sutemų šviesoje.
         Po susišaudymo Slabados prieigose jie pasitraukė. Žinojom, kad pasiekę Upę paspruks, nes Jakovas juos tikrai perkels. Varėm arklius, skubėjom. Bet pavėlavom. O saulė tuo metu jau leidosi už juodo eglyno.

       Kai pagaliau pasiekėm krantą, keltininkas juos buvo išlaipinęs ir ruošėsi prie tiltelio pririšti tą staravierišką paromą, tėvo Josifo statytą ir paliktą sūnui kaip palikimą. Dar keli patraukimai ir keltas priglus prie tiltelio.

       Bet kapitonas Striženovas, jau iššokęs iš vežimo, išsitraukęs naganą, kriokia:

       – Jakov, slyšiš’, gani siuda parom, svoloč’, slyšiš’!

       Bet jis tarsi negirdi – dar keli patraukimai ir pririš keltą, o tuomet galima ir pasiklausyti, ką tas karininkas sako.

       Ir aš bandau šaukti: gal, dėde, atvarytum keltą, kapitonas įsiutęs. Bet Jakovas ir manęs negirdi. Tikriausiai aš jam tik kvailas pienburnis, patekęs į bernų gaują, gal net žino, kad aš – Antoškos brolis.

       Striženovo nervai neatlaiko – šūvis. Matau, kaip keltininkas visu dideliu ūgiu krūpteli, tarsi nematoma ranka būtų per nugarą pertraukus botagu. Bet lyno nepaleidžia.

       – Plyvi, Jonas, prigani parom, – įsako kapitonas, – vižu, na kavo storone eta staroobriadčeskaja svoloč’, nu bystro!

       Vanduo ledinis, nes jau rugsėjo pabaiga, šautuvas traukia į gelmę. Kapstaus kaip šuva su kaulu dantyse įstrižai tėkmės. Pagaliau pasiseka įsitvert į barkaso bortą, išsiropščiu, slidinėju lentomis ir negaliu atplėšt žvilgsnio nuo baltuojančių Jakovo plaštakų. Įtemptas kaip styga spengia lynas. O saulė jau palietė eglyno pjūklą – tokia vėsi, svetima, dar mirksnis ir prapuls tarp eglių šakų, tarp raistų, pelkių, pasislėps tame klaidžiame, tik miškiniams pažįstamame pasaulyje. Jie jau saugūs. Mano brolio Antano ir naujos valdžios priešai. Jau jie išnyko su savais sužeistaisiais ir mirusiais.

       – Rubi, padlec, rubi! – šaukia kapitonas ir pila iš nagano į paraudusį šaltą rugsėjo vakaro dangų. Drąsina save ir kareivius.

       O kaipgi rubi žmogaus rankas, nejaugi mes iš tikrųjų – žvėrys, pasak žmonių, apsvaigę nuo kraujo kvapo, nuo kraujo upelių?

       Galėčiau pamėgint išlaisvint Jakovo kojas, perkelt per turėklus ir palikt kabantį, o pats stverti lyną ir traukt – gal pavyktų. Gal ir galėčiau, bet žinau, kad nežengsiu žingsnio artyn, neprisiliesiu.

       Girdžiu, kaip, kapitono raginamas, springdamas vandeniu, atpūškuoja kareivis – jam įsakyta parplukdyti keltą.

       Ropščiasi į barkasą, kopia ant denio ir keikia: svoloč’, trus prokliatyj. Slidinėja, graibosi už turėklų, ant kaklo pakartas šautuvas, o rankoj – kastuvėlis.

       Staiga šautuvo buože trenkia į krūtinę, per galvą: svoloč’, trus prokliatyj, buržujskij vyrodok!
       Guliu ant lentų ir atgaudamas sąmonę girdžiu, kaip kažkas sunkus lyg akmuo krinta į vandenį.

       Pramerkęs akis matau pilkai baltas Jakovo plaštakas. Iš jų varva kraujas. Kūno nėra – tai jis buvo įmestas į Upę ir dabar tolsta link marių, kad jų gelmėj atrastų ramybę.

       Įsiręžęs kareivis traukia lyną, mėgina pakreipti barkasus taip, kad srovė neštų keltą į miestelio krantą.

       Įsakmūs, raginantys kapitono Striženovo žodžiai: molodec, Kondrašyn, tiani, starajsia, tiani, ne meškaj, davaj!

       Keltas pamažu gręžiasi juodais barkasų pirmgaliais įstrižai tėkmės. Ir galbūt Upei atrodo, kad tai Jakovas sugrįžo į savo darbo vietą. Kas žino, gal Kondrašynas, augumu bemaž nenusileidžiantis Jakovui, kažkur Rusijos kaime prie didelės upės panašiu paromu keldavo žmones. Per kareivio petį du šautuvai – vienas jų mano. Žinau, kad laukia bausmė, bet nejaučiu baimės.

       Keltui tolstant, tos plaštakos sūpaujas kaip du pilkai balti paukščiai, gal kiek panašūs į sakalus keleivius, trumpam nutūpusius ant lyno prieš ilgą kelionę į dangaus ar nakties pakraštį.

       Barkasų dungtelėjimas į tiltelio rąstus, vyrų šurmulys, kapitono raginimai paskubėti ir Kondrašyno keiksmas svoloč’. Tačiau jau ne piktas, o kasdieniškas, įprastas, lyg antras mano vardas, tik rusiškas.